#Reading and secretarial assistance
You can get help with reading and writing when you are blind or visually impaired.
Du kan få lese- og sekretærhjelp hvis du er blind eller svaksynt, og synshjelpemidler ikke dekker behovet ditt.  
   
 Lese- og sekretærhjelp kan være aktuelt for deg hvis du:

 * trenger hjelpen for å få utført arbeidet ditt
* trenger hjelpen for å gjennomføre utdanning eller arbeidstrening
* er engasjert i organisasjonsarbeid eller har politiske verv
* trenger hjelpen for å fungere i dagliglivet

 Hvis problemene dine med lesing og skriving skyldes noe annet enn redusert syn, har du ikke rett til lese- og sekretærhjelp.

 Du må være [medlem av folketrygden](https://www.nav.no/no/person/flere-tema/arbeid-og-opphold-i-norge/relatert-informasjon/medlemskap-i-folketrygden) for å få lese- og sekretærhjelp.

 Personen som blir din lese- og sekretærhjelp kan hjelpe med deg med å lese skriftlig materiale som er utilgjengelig for deg, hjelpe deg med nødvendig skrivearbeid, beskrive annen visuell informasjon og arkivere for deg.

#### Til arbeid og utdanning

 Hvis du trenger hjelp i forbindelse med arbeid, utdanning eller arbeidstrening, kan du få så mange timer lese- og sekretærhjelp du trenger. Utdanningen eller arbeidstreningen må regnes som nødvendig for at du skal få eller beholde inntektsgivende arbeid.

 #### Til politisk arbeid eller organisasjonsarbeid

 Hvis du trenger hjelp i forbindelse med politisk arbeid eller organisasjonsarbeid, kan du få lese- og sekretærhjelp i inntil 360 timer per år.

 #### Til hverdagsoppgaver

 Hvis du trenger hjelp til oppgaver i hverdagen, for eksempel å lese posten din, kan du få inntil 120 timer per år.

 [Takster for lese-og sekretærhjelp (lovdata.no)](https://lovdata.no/nav/rundskriv/v1-10-07e#ref/lov/1997-02-28-19/%C2%A710-7)

 Du kan få lese- og sekretærhjelp så lenge arbeidsforholdet, utdanningen, arbeidstreningen eller vervet ditt varer. Hvis du trenger lese- og sekretærhjelp igjen etter dette, må du søke på nytt.

For å søke om lese- og sekretærhjelp, trenger du:

 * legeerklæring på synsnedsettelsen din
* dokumentasjon på hva du trenger lese- og sekretærhjelpen til, og hvorfor synshjelpemidler ikke dekker behovet ditt

 Hvis du søker lese- og sekretærhjelp til arbeid eller utdanning, trenger vi dokumentasjon på utdanningen, stillingen, arbeidstreningen eller vervet du søker hjelpen til.

 * Dokumentasjon til utdanning kan være bekreftelse på opptak, studieprogram, arbeidskrav, obligatoriske studieopphold og undervisningsform.
* Dokumentasjon av arbeid kan være stillingsandel, arbeidsform og nødvendig reisevirksomhet.
* Dokumentasjon for verv kan være type verv, varighet, omfang og nødvendig reisevirksomhet.
* Hvis søknaden din gjelder bruk i hverdagen, må du beskrive konkret hva du trenger hjelp til, og hvorfor hjelpemidlene du eventuelt har ikke dekker behovet ditt.

 I tillegg må du oppgi hvor mange timer hjelp du ønsker per uke, og hva timene skal brukes til.

 Hvis du får innvilget søknaden, må du selv finne personen du vil bruke som lese- og sekretærhjelp. NAV betaler personen per time. Hvis dere jobber på samme sted, kan eventuelt arbeidsgiveren få et tilskudd som tilsvarer timene som blir brukt til lese- og sekretærhjelp.

Lese- og sekretærhjelpen har taushetsplikt.

 [Last ned taushetserklæring (pdf)](/_/attachment/inline/fcd73417-3ea3-4d71-81ab-9a8c4f173dc4:bb429a8e8c8c39beb3689e30986062196edd6437/Taushetsplikt_211104.pdf)

 Gi oss beskjed dersom det skjer endringer i ditt liv som vi bør vite om. Det kan for eksempel være at du bytter jobb eller utdanning, flytter til et nytt fylke, ut av landet eller på institusjon. 

