#Employment support scheme
This scheme is offered to those who need extra help finding or keeping a job.
Arbeid med støtte er et tilbud til deg som er over 16 år og er registrert hos NAV. Du må ha behov for hjelp til å komme ut i jobb og være i en jobb over tid.

 I Arbeid med støtte får du tilpasset støtte ut ifra interessene og jobbønskene dine.

 En jobbspesialist tilknyttet NAV-kontoret følger deg opp i samarbeid med NAV-veilederen din. Målet er å hjelpe deg med å komme ut i jobb og være i en jobb over tid. Du kan få hjelp til å finne en deltids- eller fulltidsjobb.

 Fra det året du fyller 19 år, kan du også ta fag- og yrkesopplæring som en del av planen med å komme i jobb. Innholdet i tiltaket avhenger av hva du ønsker deg, og hva som er riktig for deg i din situasjon.

 Jobbspesialisten kan følge deg opp også etter at du har startet i jobben eller opplæringsløpet. Jobbspesialisten tilbyr støtte til både deg og arbeidsgiveren din over tid.

 I Arbeid med støtte er det du som skal eie din egen prosess. Vi legger vekt på individuell tilpasning og tilrettelegging. Du og jobbspesialisten din blir kjent og finner løsninger som passer for deg. Hva motiverer deg, hva kan du, hva vil du lære, hvordan kan vi finne en arbeidsgiver eller karrierevei som passer nettopp deg?

 Hvis du ikke finner den riktige jobben med en gang eller faller ut av en jobb, kan jobbspesialisten hjelpe deg med å finne en annen vei inn i arbeidslivet.

 Varigheten tilpasses dine individuelle behov og muligheter på arbeidsmarkedet. Tiltaket kan vare i inntil 3 år avhengig av hvordan vi vurderer behovet ditt for hjelp.

 Hvis du deltar i fag- og yrkesopplæring, kan tiltaket forlenges med ett ekstra år. Ta kontakt med NAV-veilederen din for å få vite hvor lenge du kan delta i tiltaket.

 