#Bicycle
Provides better mobility and greater opportunities in everyday life.
Se hva som gjelder for deg:

 Hvis du trenger sykkel med hjelpemotor, må du kjenne trafikkreglene og være i stand til å bruke sykkelen. Kommunen er ansvarlig for å vurdere din funksjonsevne, og om det er trygt for deg å ferdes i trafikken. Sykkelen kan komme opp i høy fart, og det er viktig at trafikkferdighetene til den som skal bruke sykkelen er grundig vurdert. 

 Formidlere i kommunen kan få mer [informasjon om funksjonsvurderinger på kunnskapsbanken.net](https://www.kunnskapsbanken.net/bevegelse/sykkel/).  
  

 Det finnes mange typer sykler med ulike kombinasjoner av spesialfunksjoner, med og uten hjelpemotor. 

 En spesialsykkel kan for mange gi bedre framkommelighet, mulighet for fysisk aktivitet og økt sosial deltakelse i samfunnet.

 Noen eksempler: Støttehjul til tohjulssykler, spesialutviklede trehjulssykler, tandemsykler, hånddrevne sykler og spesialsykler for personer med nedsatt armfunksjon eller nedsatt funksjon i overkroppen.

 [Du vil få en sykkel som NAV har rammeavtale med](https://finnhjelpemiddel.nav.no/rammeavtale/d8b40d10-2834-4962-a061-5b2f4acbb766) (finnhjelpemiddel.no), så sant den dekker behovet ditt. 

 En hjelpemiddelformidler i kommunen du bor i kan hjelpe deg med å finne den sykkelen som passer for deg.

 For barn som ikke kan sykle på vanlig sykkel, kan det være aktuelt med en spesialutviklet trehjulssykkel. Tandemsykkel med hjelpemotor kan være nyttig for barn som trenger hjelp til å ferdes i trafikken, eller som ikke klarer å sykle selv. Tohjulssykkel med hjelpemotor kan være aktuelt for barn under 18 år. For voksne som av ulike grunner ikke kan sykle på vanlig sykkel kan det være aktuelt med trehjulssykkel eller hånddrevet sykkel.

 Du får låne hjelpemidlene av NAV Hjelpemiddelsentral.

 På Kunnskapsbanken.net kan du lese mer om sykkel og bruk av sykkel:

 * på denne siden [om sykkel](https://www.kunnskapsbanken.net/bevegelse/sykkel/)
* på denne siden [om sommeraktiviteter](https://www.kunnskapsbanken.net/bevegelse/aktivitetshjelpemidler/sommeraktiviteter/#sykle)

 #### Når og hva kan du ikke få?

 Du kan ikke få sykkel hvis behovet ditt kan løses på andre måter gjennom produkter du kan få kjøpt i vanlig handel og som er vanlig i bruk for aldersgruppen.

 For eksempel:

 * Hvis du er over 18 år, kan du ikke få vanlig tohjulssykkel med hjelpemotor / elsykkel.
* Du kan ikke få påhengssykler eller tandemkoblinger til barn under åtte år.

 En god utredning med en godt begrunnet søknad øker sjansen for at vi får den informasjonen vi trenger, derfor anbefaler vi deg å be om hjelp fra kommunen når du skal søke. 

 Du har krav på å få søknaden din behandlet hvis du likevel ønsker å søke selv.

 Da er det en del ting du må passe på.

 Du må finne det hjelpemiddelet du trenger. Når du skal finne hjelpemiddel:

 * Sjekk at det du trenger ikke er i vanlig handel. Vanlige produkter du får kjøpt i butikk/nettbutikk dekkes ikke av NAV.
* Se etter produkter som er på avtale med NAV. Det kalles for [rammeavtale i FinnHjelpemiddel](https://finnhjelpemiddel.nav.no/rammeavtale).
* Produkter som er rangert som nummer 1 må vurderes først. Lavere rangerte produkter må begrunnes spesielt.
* Du kan få andre hjelpemidler, hvis produkter som er på avtale med NAV ikke dekker behovet ditt. Da må dette begrunnes spesielt. Nav kan  i så fall dekke enkleste og rimeligste løsning.
* [Du kan lære mer om rammeavtaler med NAV (kunnskapsbanken.net)](https://www.kunnskapsbanken.net/produktvideoer-om-sykler/).

 Søknaden må inneholde en god forklaring på behovet ditt, og begrunnelse for hvorfor du trenger dette hjelpemiddelet.

 Det må komme fram at en person har påtatt seg et opplærings- og oppfølgingsansvar for hjelpemiddelet overfor deg som bruker. Vedkommende har ansvar for å lære deg å bruke sykkelen og informere deg om hvilket ansvar du selv har for vedlikehold og vanlig service. I søknaden må det gå fram hvem som er opplærings- og oppfølgingsansvarlig.

 Søker du om sykkel med hjelpemotor, må dette være en kontaktperson i kommunen som kan bekrefte at det er trygt for deg å ferdes i trafikken.

 Hvis du er usikker på hvilken sykkel du bør ha, må du ta kontakt med kommunen. Kommunal formidler kan enten hjelpe deg, eller sende henvisning til NAV Hjelpemiddelsentral slik at du kan komme og prøve ut ulike modeller.

 Bekreftelse fra fagperson på at du har behov for sykkelen og hvorfor.

 * Bekreftelse på at noen har påtatt seg ansvaret for opplæring og oppfølging av hjelpemidlet. Det er som oftest en ansatt i kommunen din som har dette ansvaret.
* Søker du om sykkel med hjelpemotor krever NAV dokumentasjon på evnen din til å ferdes i trafikken. Denne vurderingen er det en hjepemiddelformidler i kommunen du bor i, som må gjøre. En kommunal formidler må ha oppfølgings- og opplæringsansvaret når du søker om sykkel med hjelpemotor.

  Du får skriftlig vedtak når søknaden er behandlet.

 Les bruksanvisningen som følger med sykkelen du har fått, det kan være spesielle ting du må passe på for den bestemte modellen.

Du har selv ansvar for vedlikehold av sykkelen. Med det mener vi: 

* Etterfylle luft
* Vaske og smøre sykkelen
* Merke og oppbevare nøkler
* Ta batteriet inn i romtemperatur om vinteren
* Du bør lagre sykkelen inne eller under tak for å unngå rust og feil på elektronikk. Vi anbefaler ikke presenning. Det kan gi kondens og er ikke egnet for lagring over tid
* Bytte slitedeler som er i vanlig handel (dekk, slanger, kjeder, bremseklosser, wire, lys, skjermer og pedaler)
* Justere gir og bremser der det ikke er spesialløsninger

Hvis du ikke kan gjøre disse tingene selv, kan de hjelpe deg på et vanlig sykkelverksted.


### Laderutiner for sykkel med hjelpemotor:

Les bruksanvisningen når du skal lade batteriet.

* NB Lading av litiumbatterier gir en viss fare for varmgang og brann. Vi anbefaler derfor sterkt at du lader batteriet under tidsbestemt oppsyn, sett for eksempel på en timer/tidsur på seks timer
* Batteriet må lades på sykkelen eller brannsikkert underlag
* I perioder når sykkelen ikke er i bruk, bør du lade batteriet hver 2. til 3. måned
* Lade batteriet snarest etter bruk. Det må ikke lagres utladet
* Du bør lade batteriet innendørs om vinteren, unngå minusgrader og høy temperatur
#### Enklere reparasjoner

 Kommunen skal gjøre enklere reparasjoner og kan skifte deler som display, gir og andre deler som ikke er i vanlig handel.

 Mer kompliserte reparasjoner har NAV Hjelpemiddelsentral ansvar for. Samtidig er det kommunen som er ansvarlig for å avtale slike reparasjoner med NAV Hjelpemiddelsentral. Av og til må sykkelen sendes inn, og av og til kan det være aktuelt for NAV Hjelpemiddelsentral å reise ut for reparasjon. 

 Ta derfor alltid først kontakt med kommunen når du har et hjelpemiddel som ikke fungerer.

 Ved reparasjon og innlevering må du sende lader og nøkler inn sammen med sykkelen

 #### Andre reparasjoner

 Når det er behov for reparasjon som krever kompetanse eller godkjenning som kommunen ikke har selv, skal kommunen avtale reparasjonen med NAV Hjelpemiddelsentral. 

 Slike reparasjoner kan være skifte av batteri, elektronikk og lignende, bytte av dekk og slanger på drivhjul (med integrert elektrisk motor) eller reparasjon av ramme.

 #### Akutt behov for reparasjon

 Har du [akutt behov for reparasjon kan du kontakte NAV Hjelpemiddelsentral nær der du er](/no/person/hjelpemidler/hjelpemidler-og-tilrettelegging/hjelpemidler/om-hjelpemidler/akutt-reparasjon-av-hjelpemidler). Dette gjelder kun hvis det kan oppstå en nødsituasjon på grunn av funksjonsfeil. 

 Du kan bli erstatningspliktig hvis du påfører andre eller andres eiendom skade med utlånt sykkel. Du må selv finne informasjon om egnet forsikring som dekker ansvar ved erstatningskrav hvis uhell skulle inntreffe.

 Blir sykkelen eller sykkeldeler stjålet må du melde tyveriet til politiet og sende kopi av anmeldelsen til NAV Hjelpemiddelsentral.

 Du trenger ikke forsikre selve sykkelen, siden NAV er selvassurandør og dermed håndterer tap og skader hvis det oppstår.

 