#Hearing aid
Amplifies the sound around you when you have hearing impairment.


Du kan få høreapparat hvis du har varig nedsatt hørsel på ett eller begge ører.  

Med varig menes at du har hatt nedsatt hørsel over to år, eller at du har permanent nedsatt hørsel.

* Diagnosen må være bekreftet av en øre-nese-halsspesialist (ØNH-spesialist).
* Du må være i stand til å bruke høreapparatet.
* Høreapparatet må være nødvendig og nyttig for å redusere plagene du har på grunn av nedsatt hørsel.
* Du må være [medlem i folketrygden](/no/person/flere-tema/arbeid-og-opphold-i-norge/relatert-informasjon/medlemskap-i-folketrygden).
Hvilket høreapparat som passer best for deg, kommer først og fremst an på størrelsen på hørselstapet. Alder, syn og finmotorikk vil også være med på å påvirke valg av høreapparat. 

 En øre-nese-halsspesialist vil hjelpe deg å finne høreapparatet som passer best for deg.

 Du kan få to høreapparater hvis du har nedsatt hørsel på begge ørene.

 Hvis du er under 18 år og har høreapparat med lang reparasjonstid, kan du få reserveapparat(er). Hvis du er over 18 år, kan du få en type høreapparat på jobb og en annen type høreapparat hjemme når dette er nødvendig.

 Du kan også få reserveapparat hvis du blir ute av stand til å orientere deg uten høreapparatet, det vil si hvis du har sterkt nedsatt både syn og hørsel. 

 Høreapparatene kan deles inn i ulike grupper: 

 #### Bak-øret-høreapparat

 Bak-øret-høreapparat betegner høreapparat som plasseres på øremuslingen. Lyden sendes til en forsterker som tilpasser lyden til brukerens hørselstap og videre til en høyttaler som plasseres i øregangen. I noen høreapparater kan høyttaleren være plassert i høreapparatet, men da må lyden fraktes til øregangen via en slange eller en tube. Bak-øret-høreapparater festes i øregangen ved hjelp av en propp eller dome. 

 #### I-øret-høreapparat

 I-øret-høreapparat plasseres i sin helhet inni øregangen. Audiografen tar avstøp av øregangen og høreapparatet tilpasses individuelt til hver bruker. Apparatet er formet som en propp som inneholder både batteri, mikrofon, forsterker og høyttaler. I-øret-høreapparat vil ikke passe for alle, fordi det krever tilstrekkelig plass i øregangen. 

 #### BAHA

 BAHA (benforankret høreapparat, eller Bone Anchored Hearing Aid) er et høreapparat som forankres i benet like bak øret. Lydsignalet ledes i form av vibrasjon, utenom mellomøret og direkte inn til det indre øret. For at BAHA skal være aktuelt må hørselsnerven være intakt og det indre øret kun ha mindre hørselstap. BAHA kan være et alternativ til de som av ulike årsaker ikke kan benytte tradisjonelle høreapparater. 

 #### CI

 CI (cochleaimplantat) er et avansert høreapparat som opereres inn i øret. CI gir en stimulering av hørselsnerven, og kan gi en form for kunstig hørsel til døve og personer med alvorlig hørselstap. 

 Fordyp deg i [høreapparater på kunnskapsbanken.net](https://www.kunnskapsbanken.net/horsel/horeapparat-ci-og-baha/)

Du får dekket høreapparatene du trenger inntil en viss beløpsgrense (sats). Ulike typer høreapparat har ulik beløpsgrense. Koster det mer, må du selv betale overskytende beløp (det vil si differansen mellom beløpsgrensen og prisen på apparatet). Hvis du er barn under 18 år eller har yrkesskade, og har behov for dyrere utstyr, trenger du ikke å betale det overskytende beløpet. 

 Hvis du ønsker å ha ekstra lader eller batteri, må du betale for dette selv. 

 Du kan få dekket reiseutgifter til og fra ØNH-spesialist eller hørselssentral gjennom [pasientreiser.no](https://pasientreiser.no/). 

 Du kan ikke få refundert utgifter til høreapparat som du har kjøpt, for eksempel fra leverandør eller en privat audiograf.

 Du får skriftlig vedtak når søknaden er behandlet.

 Hvis høreapparatet må repareres må du ta kontakt med leverandøren, eller der du fikk apparatet. NAV vil dekke reparasjonen. 

 Hvis du er voksen, har du selv ansvar for vanlig vedlikehold av høreapparatet. Vanlig vedlikehold kan for eksempel være bytte av batterier og domer (propper), daglig rengjøring av slanger og filter. Følg bruksanvisningen som følger apparatet, og les gjerne mer [om bruk og stell av høreapparater på kunnskapsbanken.net](https://www.kunnskapsbanken.net/horsel/horeapparat-ci-og-baha/). 

 Du har også ansvar for enklere service av høreapparatet. Det vil si at hvis du trenger å kjøpe slike tjenester av audiograf eller på hørselssenter, må du betale for dem selv.  

 Er du barn under 18 vil du få dekket vedlikeholds- og serviceutgifter av NAV.  

 Høreapparatet er din eiendel og vi anbefaler at du forsikrer det.   
   
 Dersom høreapparatet blir mistet, ødelagt eller stjålet dekker ikke NAV nytt før det har gått 6 år siden du sist fikk høreapparat. 

 Hvis du er under 18 år og mister et høreapparat under lek eller aktivitet, kan du be ØNH-spesialisten eller hørselssentralen om å søke NAV om et nytt apparat til deg.  

 Du kan få stønad til nytt høreapparat før det har fått 6 år hvis:

 * hørselen din har endret seg vesentlig, slik at det er nødvendig for deg å bytte høreapparat,
* høreapparat du har, aldri har fungert godt nok, og det er utviklet et nytt høreapparat som gir deg vesentlig bedre hørsel, eller
* du ikke lenger kan betjene høreapparatet du har.

 