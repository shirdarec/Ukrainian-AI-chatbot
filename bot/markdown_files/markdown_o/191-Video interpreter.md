#Video interpreter
Provides interpretation by writing and sign language on screen for the hearing impaired.
Hvis du er døv, døvblind eller hørselshemmet, kan du ha rett på tolk. Det gjelder både skjermtolk og oppmøtetolk.

 Du må være [medlem av folketrygden](/no/person/flere-tema/arbeid-og-opphold-i-norge/relatert-informasjon/medlemskap-i-folketrygden). Hvis du ikke er medlem av folketrygden men oppholder deg i Norge i en kortere periode, kan du få tolk hvis du opplever fare for liv og helse.

 Videotolk benyttes ved planlagt tolking på skjerm. Samtalepartnerne kobler seg opp via nettleser på enhver pc/mac, nettbrett eller mobil.

 Du kan bruke videotolk til både tegnspråk- og skrivetolking. Tolken kan også delta i digitale møter som andre arrangerer, for eksempel et digitalt møte på en arbeidsplass, en forelesning, eller en digital konsultasjon hos legen.

 Bildetolk benyttes til korte, ikke planlagte møter og samtaler, som varer under en halv time.

 Planlagte samtaler som varer lengre enn en halv time, skjer utenfor bildetolktjenestens åpningstid eller det skal tolkes til et annet språk enn norsk tale-, skrift- og tegnspråk, må bestilles hos lokal tolketjeneste.

 Bildetolktjenesten tilbyr både skrivetolking og tegnspråktolking. Hvis du ønsker mer informasjon om bildetolktjenesten, kan du ta kontakt med din lokale NAV Hjelpemiddelsentral eller bildetolktjenesten på [nav.bildetolktjenesten@nav.no](mailto:nav.bildetolktjenesten@nav.no).

 
 Tolketjenesten ved NAV Hjelpemiddelsentral har ansvar for å formidle og utføre tolkeoppdrag for døve, døvblinde og hørselshemmede.

 #### Bestill videotolk

 Du bestiller videotolk hos tolketjenesten ved din lokale NAV Hjelpemiddelsentral. 

 Tolketjenesten vil sende deg en lenke som du benytter til å koble deg opp.

 Tolketjenesten kan gi deg opplæring i bruk av videotolk.

  #### Søknad om utstyr til bildetolk på arbeidsplassen

 Hvis du trenger bildetolk til arbeidsplassen kan du søke NAV Hjelpemiddelsentral om utstyret som trengs til bildetolkingen (ipad eller lignende) i tillegg til programvaren. Dette kan du søke om her:

 #### Ring bildetolktjenesten

 Når du har fått utstyret du trenger, kan du ringe bildetolktjenesten. Du ringer fra datamaskin, telefon eller nettbrett. 

 Ved å trykke på knappen «Ring bildetolktjenesten» får du tilgang til bildetolktjenesten ved bruk av nettleser. Du vil få spørsmål om å gi tilgang til kamera og mikrofon. I tillegg må du skrive inn navnet ditt. Deretter vil du bli koblet til bildetolktjenesten. Denne tilgangen støtter ikke skrivetolking. Bildetolken kan ikke ringe tilbake hvis samtalen blir brutt.

 #### Åpningstider og kontakt

 Vanlige åpningstider for bildetolktjenesten er mandag til fredag kl 08.00-20.00.

 Det vil være redusert bemanning og åpningstid ved høytider og helligdager.

 Du kan ringe bildetolktjenesten på [sip@bildetolk.no](mailto:sip@bildetolk.no) i åpningstiden. For å ringe inn til bildetolktjenesten gjennom telefon, ringer du 21 02 37 00.

 Når bildetolktjenesten ringer ut på telefon, vil nummeret som vises være 21 02 37 03. Hvis du ringer tilbake på dette nummeret, vil du komme til en telefonsvarer.

 Vi har to sip-adresser som du kan ringe for å prøve ut om lyd, bilde og tekst fungerer. Adressene er åpne hele døgnet. Du kan ringe inn på [echo@t-meeting.se](mailto:echo@t-meeting.se) eller [3246@t-meeting.se](mailto:3246@t-meeting.se).

 Brukerveiledninger for videotolk finner du på [kunnskapsbanken.net](https://www.kunnskapsbanken.net/tolk/videotolking/)  
   
 Når du har bildetolk kan du bruke [T-Meetings brukerveiledninger](https://doc.tmeeting.se/) på norsk og svensk. Foreløpig er følgende veiledninger klare på norsk:

 * [TM-Touch for iPad](https://doc.tmeeting.se/tm-touch-tera-touch-ipados-brukerveiledning-no)
* [TM-PC for Windows](https://doc.tmeeting.se/tm-pc-windows-brukerveiledning-no)

 