#Alert aids
Reminders and notification to relatives or other trusted persons. For example, a stove guard, timers and epilepsy alert.
Hvis du har kognitive vansker, har epilepsi, får andre typer anfall eller har behov for å kunne tilkalle andre i husstanden, kan det være aktuelt for deg å søke om varslingshjelpemidler fra NAV Hjelpemiddelsentral.

 Du kan få påminnelser eller varsler hvis du trenger beslutningsstøtte når du er i ferd med å gjøre en uønsket handling, som å gå ut om natten. Beslutningsstøtten kan for eksempel gis i form av opplest talebeskjed.

 Tilsvarende kan du få et system som varsler andre personer hvis du er i ferd med å gjøre en uønsket handling, som å åpne ytterdøren om natten.

 Dersom du må tilkalle andre i husstanden når du har behov for hjelp, finnes det løsninger for dette.

 #### Kognitive vansker

 Hvis du har vansker med å huske å skru av kokeplater, stekeovn eller andre husholdningsapparater etter bruk, kan du for eksempel søke om  komfyrvakt og tidsur.

 #### Epilepsi

 Hvis du har epilepsi kan du ha behov for at andre blir varslet når du får et anfall. Det finnes epilepsivarsling for seng og stol, og innendørs og utendørs fallalarm. Du kan også få gps-basert fallararm.

 Noen kan ha behov for at andre kan overvåke med lyd og bilde om du får et anfall mens du ligger i sengen. Slikt videoovervåkningsutstyr kan bare innvilges ved epilepsi og ved fare for alvorlige anfall eller hendelser. 

 Vanlige varslingshjelpemidler er komfyrvakt, epilepsivarsling og systemer som varsler om at du trenger hjelp.

 Systemene kan fungere som beslutningsstøtte ved at du får et varsel eller en påminnelse, eller det kan varsle en pårørende. 

 NAV kan også låne ut gps-baserte orienteringshjelpemidler som er spesielt tilrettelagt for personer med funksjonsnedsettelse.

 Ulike former for videoovervåkningsutstyr kan lånes ut som hjelpemiddel for å oppdage og varsle om epileptiske anfall eller andre alvorlige anfall eller hendelser. 

 Finnhjelpemiddel.nav.no gir en [oversikt over de vanligste varslingshjelpemidlene](https://finnhjelpemiddel.nav.no/rammeavtale/ac0c0ce6-1d81-4510-b205-6a17c795cffb) som lånes ut av NAV Hjelpemiddelsentral.

 På [kunnskapsbanken.net kan du lese mer om betydningen av å ha komfyrvakt](https://www.kunnskapsbanken.net/komfyrvakt-kan-redde-liv/).

 Hvis du trenger varslingshjelpemidler som fungerer som beslutningsstøtte for deg selv eller som varsler noen du bor sammen med, vil dette vanligvis være NAV Hjelpemiddelsentral sitt ansvar. 

 Trygghetsalarm og varslingshjelpemidler som varsler personer utenfor eget hjem, er et kommunalt ansvar. Dette gjelder også på omsorgsboliger og bofellesskap der varslingen går til personer som er kommunalt ansatt. 

 Unntaket fra dette er gps-basert fallalarm for personer med epilepsi. Dette kan NAV innvilge stønad til uavhengig av hvem som skal motta varslet. I søknaden må du oppgi hvem som skal få varsel og gi nødvendig hjelp når alarmen blir aktivert.

 Siden enkelte typer varsling kan virke inngripende på ditt privatliv, må det vurderes og begrunnes nøye hvor nødvendig hjelpemiddelet er. 

   Du kan få innvilget hjelpemiddelet skriftlig eller muntlig. Avslag gis alltid skriftlig.

 