#Spousal support
A contribution when your ability to support yourself is diminished because of marriage or caring for your children.
Ektefellenes gjensidige plikt til å forsørge hverandre opphører når samlivet tar slutt, og det skal mye til å fylle betingelsene for å kreve et ektefellebidrag. Hvis en av ektefellene ikke har hatt arbeid med inntekter i løpet av samlivet, er forventningen at han/hun skal ta jobb og tjene sine egne penger etter samlivsbruddet. 

 Hvis en ektefelles evne og mulighet til å forsørge seg har blitt dårligere som følge av omsorgen for felles barn, eller fordelingen av felles oppgaver under samlivet, kan den andre ektefellen bli pålagt å betale bidrag. Ut over det kan du bare bli pålagt ektefellebidrag hvis særlige grunner taler for det.

 Partene trenger ikke å være formelt separert eller skilt for å pålegge et ektefellebidrag. Hvis de andre betingelsene er oppfylt, er det nok at det har skjedd et faktisk samlivsbrudd.

 Bidraget skal fastsettes ut fra behovet til den som har rett på bidrag og betalingsevnen til den bidragspliktige.

 #### Skal det betales skatt av ektefellebidrag?

 Nei, det skal ikke betales skatt av ektefellebidrag. 

 #### Kan NAV endre et fastsatt ektefellebidrag?

 Hvis NAV har fastsatt bidraget, kan det endres eller avsluttes hvis en av partene krever det. Bidraget kan bare endres eller avsluttes hvis det er særlige grunner til det. For eksempel at forholdene har endret seg, eller at det har kommet inn nye opplysninger. 

 Hvis begge partene er enige, kan saken i stedet gå til domstolen. Er spørsmålet tidligere avgjort av domstolen, skal kravet om endringer også behandles av domstolen, hvis ikke begge partene samtykker i at NAV behandler saken.

 Bidraget blir som hovedregel fastsatt for en midlertidig periode på opptil 3 år.

 Hvis det er særlige grunner, eller hvis ekteskapet har vart lenge, kan bidraget bli fastsatt for lengre tid eller uten tidsbegrensning.

 Hvis den som har rett på bidrag inngår et nytt ekteskap, faller retten til bidrag bort.

For at NAV skal kunne behandle en søknad om ektefellebidrag, må begge parter samtykke. Hvis NAV mottar en søknad fra den ene parten, vil vi informere den andre parten om søknaden og spørre om han/hun samtykker i at NAV behandler søknaden. Hvis den andre parten ikke samtykker, vil NAV avvise søknaden.

 Du kan søke digitalt eller på papir. Det er viktig at du fyller ut alle relevante punkter og legger ved all nødvendig dokumentasjon. Da blir saken din behandlet raskere. Du får beskjed underveis i søknaden hvis du må dokumentere noen av opplysningene dine.

 Begge partene kan når som helst be NAV om å kreve inn det fastsatte ektefellebidraget.

 Du kan ta [kontakt med NAV](https://www.nav.no/person/kontakt-oss) hvis du ønsker mer informasjon og veiledning, og/eller hjelp til å fylle ut skjemaet.

 Du må legge ved dokumentasjon på

 * inntekt
* utgifter
* utdanning

 **Hvis du mottar sosialhjelp,** må du legge ved en bekreftelse som viser at du får sosialhjelp. Sosialhjelp regnes ikke som inntekt, og bekreftelsen er et bevis på at du ikke tjener penger.

 **Hvis du har formue**, må du legge ved kopi av det siste skatteoppgjøret. Hvis du ikke har fått skatteoppgjøret for i fjor, kan du legge ved den siste skattemeldingen. Bankinnskudd, verdipapirer, bolig, hytte og bil er blant de tingene som blir regnet som formue. 

 **Hvis du er i arbeid eller du har vært i arbeid**, må du dokumentere hvilke arbeidsforhold du har nå, og hvilke arbeidsforhold du har hatt tidligere. Du må også oppgi hva slags type arbeid og hva slags stilling du har nå og har hatt tidligere. Dette gjelder både lønnet arbeid og arbeid som selvstendig næringsdrivende.

 **Hvis bidraget er fastsatt tidligere,** må du legge ved bidragsavtale eller bidragsfastsettelse.   
 Hvis bidraget er fastsatt i et annet land, skal du også legge ved dokumentasjon som viser det.

Du får skriftlig vedtak når søknaden er behandlet.

 Bidraget kan bli betalt direkte mellom partene. Eller, skatteetaten kan hjelpe til med innkrevingen og utbetalingen av ektefellebidraget. Hvis du har spørsmål om inn- eller utbetaling, kan du kontakte dem på 21 05 11 00.

 Hvis du får endringer i inntekt, familiesituasjon og/eller jobbsituasjon, eller planlegger opphold i utlandet, kan det ha betydning for penger du får utbetalt fra NAV. I slike tilfeller må du derfor straks [melde fra til NAV.](https://www.nav.no/person/kontakt-oss/nb/skriv-til-oss) 

Kan NAV kreve inn ektefellebidrag som er fastsatt i utlandet?

 Hvis ektefellebidraget er fastsatt i USA, i et av de andre nordiske landene eller i et land som er medlem av en Haag-konvensjon, kan bidraget vanligvis bli krevd inn i Norge.

 Hvis du har spørsmål om anerkjennelse av et ektefellebidrag som er fastsatt i utlandet, må du [kontakte NAV.](https://www.nav.no/person/kontakt-oss/nb/)

 