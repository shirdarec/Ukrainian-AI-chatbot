#Home automation and controls 
Environmental controls. Remote control of home environments.
Du kan ha rett på automatikk- og styringshjelpemidler til boligen hvis du har vansker med bevegelse og forflytning. Det kan være nedsatt funksjon i hånd eller arm, nedsatt balanse, nedsatt gangfunksjon eller dårlig rekkevidde fra rullestol.

 En forutsetning for å få hjelpemiddelet er at det øker din selvstendighet i hverdagen. Det må løse ditt problem med å åpne dører eller annen betjening som du trenger i din hverdag.

 Eksempler på situasjoner hvor dette er aktuelt er hvis du

 * har vansker med å åpne ytterdør
* har vansker med å gå til ytterdør
* har vansker med å åpne vindu

 Hvis behovet ditt kan dekkes av produkter du kan få kjøpt i vanlig handel, vil du ikke få hjelpemiddelet av NAV Hjelpemiddelsentral.

 NAV Hjelpemiddelsentral kan låne ut ulike automatikk- og styringshjelpemidler til boligen. Hjelpemidlene kalles også omgivelseskontroll.

 Hvis du har bevegelsesvansker eller nedsatt finmotorikk, kan omgivelseskontroll hjelpe deg å få åpnet og lukket dører og vinduer. Du vil også enklere kunne slippe folk inn i hjemmet.

 Hjelpemidler du kan ha nytte av er blant annet dørautomatikk, porttelefon, fjernkontroller tilpasset ulike formål, vindusautomatikk og gardinautomatikk.

 Du kan også få styring av lys, hvis behovet ikke dekkes av produkter i vanlig handel.

 Dørautomatikk er elektrisk styring av åpning og lukking av dører. En dørautomatikk kan styres fra bryter eller fjernkontroll.

 NAV dekker ikke

 * Garasjeåpner, markiser eller rullegardiner.
* Nødstrøm tilkoblet dører som skal ha dørautomatikk.

 På grunn av brannsikkerhet er nødstrøm (UPS) lovpålagt hvis du skal ha dørautomatikk på dører i rømningsvei. NAV Hjelpemiddelsentral dekker ikke kostnader for dette. Enkelte kommuner har behovsprøvde tilskuddsordninger du kan søke.

 Du får låne hjelpemidlene av NAV Hjelpemiddelsentral.

 Oversikt over [de vanligste automatikk- og styringshjelpemidlene, finner du i FinnHjelpemiddel](https://finnhjelpemiddel.nav.no/rammeavtale/e3c8e7ca-8118-4c24-b2fd-13b765de99e3)

 Du kan lese mer [om dører og dørautomatikk på kunnskapsbanken.net](https://www.kunnskapsbanken.net/bolig/dorer-og-dorautomatikk/)

 #### Dette må du undersøke hvis du skal søke om dørautomatikk

 Er døra godkjent for ettermontering av dørautomatikk? Dette henger sammen med teknisk forskrift og til kravene tilknyttet forskrift om brannforebygging.

 * Du må skaffe dokumentasjon fra dørprodusent på at døra er godkjent for ettermontering av dørautomatikk.
* Det er [krav til sikker strømforsyning (UPS) (dibk.no)](https://www.dibk.no/regelverk/byggteknisk-forskrift-tek17/11/iv/11-13) ved montering av dørautomatikk på dører som er rømningsvei. NAV dekker ikke dette.
* Hvis du leier bolig, må du sjekke dette med huseier.
* Hvis du bor i et borettslag eller sameie, bør du sjekke dette med styret.
* Åpningskraften på døra må sjekkes, dette bør du be kommunal hjelpemiddelformidler om å gjøre for deg. På bygg som er satt opp etter Plan- og bygningslovens tekniske forskrift fra 1997, kan du ikke få dørautomatikk til dører med en åpningskraft (trekkraft) på over tre kilo.
* Finn frem aktuelle plantegninger
* Du bør få hjelp av kommunal hjelpemiddelformidler til å dokumentere trapperom med bilder og mål.

 [På kunnskapsbanken.net finner du utfyllende informasjon om dørautomatikk](https://www.kunnskapsbanken.net/bolig/dorer-og-dorautomatikk/)

 Fagperson har tilgang til aktuelle skjema:

 * Søknadsskjema med tilleggsskjema T02 (omgivelseskontroll)
* Godkjenningsskjema signert av beboer, huseier og styret i et eventuelt borettslag. Riktig godkjenningsskjema finner du sammen med tilleggsskjemaet (T02).
* Hvis du eier din egen bolig, må du signere både som beboer og huseier.
* Bekreftelse fra fagperson på at du har behov for hjelpemiddelet og hvorfor.
* Bekreftelse på at noen har påtatt seg ansvaret for opplæring og oppfølging av hjelpemidlet.
* Måltegninger og bilder av eksisterende løsning ([se kunnskapsbanken.net for utfyllende informasjon](https://www.kunnskapsbanken.net/bolig/dorer-og-dorautomatikk/))

  ### Etter at du har søkt

 Du får skriftlig vedtak når NAV har behandlet søknaden din.

 Du har selv ansvar for å teste og rengjøre hjelpemidlene dine.

 Du har selv ansvar for å bytte batteri i fjernkontrollen eller sette den på lading.

 Hvis hjelpemiddelet går i stykker, tar du kontakt med tekniker i egen kommune. Reparasjon og vedlikehold må utføres av fagfolk. 

 #### Viktig om dørautomatikk

 Årlig sjekk av nødstrøm er huseiers ansvar.

 Det må være sikker strømforsyning på automatisk døråpner før NAV Hjelpemiddelsentral kan utføre reparasjon eller service på dette. Ved behov for reparasjon, service eller bytte, må huseier dokumentere at døren er [tilkoblet nødstrøm (UPS) på forskriftsmessig måte](https://www.dibk.no/regelverk/byggteknisk-forskrift-tek17/11/iv/11-13) (dibk.no).

 Feil på dør, karm eller hengsler er huseiers ansvar å utbedre.

 Om du ikke får kontakt med kommunen og har akutt behov for reparasjon av hjelpemiddel, kan du ringe NAV Hjelpemiddelsentral sin akuttvakt. Utenom vanlig åpningstid, har vakttelefonen åpent fra 16.00 til 24.00 på hverdager og fra 08.00 til 24.00 i helgene. 

 