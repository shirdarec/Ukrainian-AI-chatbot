#Exempt NAV from the duty of confidentiality
NAV can provide information and comments on your case to journalists if you exempt us from the obligation of confidentiality.
Vil du at NAV skal kunne gi kommentarer og informasjon i saken din til en journalist? Da må du frita oss fra taushetsplikten.

 Det kan du gjøre på nav.no eller ved personlig oppmøte på NAV-kontoret hvis saken din handler om pengestøtter eller tjenester fra staten. Eksempler er sykepenger, dagpenger, uføretrygd, arbeidsavklaringspenger eller hjelpemidler.

 ### Gi beskjed på nav.no

 Se hvordan du fritar NAV for taushetsplikten steg for steg.

 1. Logg inn på nav.no, gå til innboksen din. Velg Kontakt oss, deretter velger du Send beskjed og det temaet som passer best til saken din (arbeid, syk osv.). 

 2. Kopier og lim inn denne teksten i skrivefeltet. Husk å fylle ut parentesene:

 "Jeg bekrefter at jeg fritar NAV for taushetsplikten i forbindelse med omtale av NAV-saken min. Det betyr at NAV kan gi kommentarer og informasjon om saken min til (skriv inn navn på media, redaksjon og journalisten; for eksempel: redaksjonen i NRK Troms og Finnmark **og** journalist Navn Navnesen)

 Fritaket gjelder fram til (skriv inn dato).

 NAV kan ikke kommentere eller gi informasjon om disse delene av saken min: (skriv inn hva det gjelder).

 Jeg bor i (skriv inn kommune)."

 Det er NAV-loven § 7 og forvaltningsloven §§ 13 som regulerer NAVs taushetsplikt.

 3. Send meldingen.

 4. Når du har fritatt NAV for taushetsplikten, kan du gi beskjed til journalisten. Journalisten kan da henvende seg til pressevakten:  [presse@nav.no](mailto:presse@nav.no) eller telefon 40 00 31 44.

 NAV vil kontakte deg eller journalisten hvis det er noe som mangler eller er uklart. Hvis du trenger mer veiledning, kan du ringe pressevakten i NAV.

   

 ### Oppmøte på NAV-kontoret

 Hvis det ikke er mulig for deg å bruke nav.no, må du møte opp på det [lokale NAV-kontoret](/no/nav-og-samfunn/kontakt-nav/relatert-informasjon/finn-ditt-nav-kontor) ditt. Her kan du få hjelp av en veileder. Husk å ta med gyldig legitimasjon som førerkort eller pass.

 ### Handler saken din om støtte eller tjenester fra kommunen?

 Praksisen er ulik fra kommune til kommune. Noen kommuner gir ikke kommentarer i saker som gjelder enkeltpersoner. 

 Journalisten du er i kontakt med, kan sjekke hvordan dere går fram for å frita kommunen din fra taushetsplikten.

 