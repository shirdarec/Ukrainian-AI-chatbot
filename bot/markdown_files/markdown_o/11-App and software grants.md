#App and software grants
Provides financial support for apps and software specifically designed for various disabilities.
NAV Hjelpemiddelsentral kan låne ut ulike programvare eller apper. Hvis du trenger apper eller programvare spesielt utviklet for ulike funksjonsnedsettelser som NAV ikke låner ut, kan du søke om tilskudd til apper og programvare. 

 Funksjonsnedsettelsen må være varig, det vil si at den må ha en varighet på over to år. 

 Appen/programmet må kunne installeres på din private enhet (pc, nettbrett eller smarttelefon).

 Du må være [medlem av folketrygden](/no/person/flere-tema/arbeid-og-opphold-i-norge/relatert-informasjon/medlemskap-i-folketrygden).

 NAV kan dekke apper og programvare som er spesielt utviklet for å hjelpe ved funksjonsnedsettelser, og som ikke er vanlig for folk flest å bruke.

 * Du kan få et fast pengebeløp på 2000 kroner for å dekke hele eller deler av utgiftene til applikasjoner eller programvare til pc, nettbrett eller telefon.
* Du kan bruke tilskuddet til å dekke selve kjøpet, og til eventuelle løpende utgifter til abonnement og lisenser.
* NAV dekker ikke innkjøp av enheten programvaren skal installeres på. Dette gjelder selv om programvaren ikke kan installeres på den enheten du har fra før.
* Du kan søke på nytt etter to år.

 [Kunnskapsbanken.net har egne temasider om applikasjoner og smartteknologi for mennesker med nedsatt funksjon](https://www.kunnskapsbanken.net/apper/)

 Hvis behovet ditt kan dekkes av en programvare eller app som er på avtale med NAV eller som NAV kan låne ut til deg, kan du ikke få dette tilskuddet. Hvis du er usikker på hvilke apper eller programvare du kan få på utlån av NAV, kan du ta kontakt med en fagperson i kommunen du bor i, eller med NAV Hjelpemiddelsentral.

 Hvis du trenger hjelp til å finne ut hva slags app eller programvare du har behov for, kan du få hjelp av fagpersoner i kommunen du bor i. Hvem du bør kontakte avhenger av funksjonsnedsettelsen og livssituasjonen din, og i hvilken sammenheng du trenger hjelpemiddelet.

 Hvis du har en synsnedsettelse, kan det være din kommune har en egen synskontakt. Går du på skolen og har kognitive utfordringer, kan PPT eller læreren hjelpe deg.

 Vedkommende skal hjelpe deg å finne ut om du bør søke en programvare som NAV kan låne ut til deg, eller om du bør søke om tilskudd. Vedkommende kan også hjelpe deg å skrive søknaden. 

 Når du søker om tilskudd til apper eller programvare, må du begrunne følgende

 * hvorfor en app/programvare som NAV har avtale med ikke kan benyttes
* hvorfor en gratis eller rimelig app ikke kan benyttes
* hvilken app/programvare tilskuddet skal benyttes til

 * Dokumentasjon fra fagperson på funksjonsnedsettelsen din.
* Hvis det er en app eller programvare som krever opplæring, må det komme frem hvem som står for opplæringen. Det kan for eksempel være lærer, voksenopplæringen, en kommunal kontakt eller en foresatt.

  ### Etter at du har søkt

 Du får skriftlig vedtak når søknaden er behandlet.

 Når NAV Hjelpemiddelsentral innvilger søknaden vil du få pengene utbetalt til kontoen du har oppgitt. Du har selv ansvaret for å kjøpe inn appen eller programvaren og installere den på din egen enhet. Du har også ansvaret for å betjene eventuelle abonnementsordninger, og for å oppdatere og vedlikeholde programvaren. Hvis du står fast og en opplæringsansvarlig ikke kan hjelpe deg, kan du kontakte NAV Hjelpemiddelsentral for å få hjelp.

 