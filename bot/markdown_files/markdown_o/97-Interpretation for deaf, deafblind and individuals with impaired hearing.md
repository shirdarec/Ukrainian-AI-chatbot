#Interpretation for deaf, deafblind and individuals with impaired hearing
The Norwegian Interpretation Service  (Tolketjenesten) performs interpretation assignments for the deaf, deafblind and for people with impaired hearing. 
Hvis du er døv, døvblind eller hørselshemmet, kan du ha rett på tolk.

 Du må være [medlem av folketrygden](/no/person/flere-tema/arbeid-og-opphold-i-norge/relatert-informasjon/medlemskap-i-folketrygden).

 Hvis du ikke er medlem av folketrygden men oppholder deg i Norge i en kortere periode, kan du få tolk hvis du opplever fare for liv og helse.

 For døve og hørselshemmede som trenger tolk for å kommunisere, tilbyr NAV Hjelpemiddelsentral:

 * Tegnspråktolking
* Tegn som støtte til munnavlesing
* Skrivetolking

 Personer med kombinert syns- og hørselshemming kan få tolking på ulike måter:

 * Taletolking. Brukes ofte sammen med hørselstekniske hjelpemidler
* Tolking i begrenset synsfelt
* Taktiltolking (avleses gjennom hendene)
* Haptisk kommunikasjon (består av signaler som gis ved berøring)
* Ledsaging og beskrivelse

 Flere av disse metodene brukes i kombinasjon med hverandre, og kan veksle underveis i tolkeoppdraget.

 Hvilken løsning som velges avhenger av behovet i den konkrete situasjonen. Valg av tolkemetode vil blant annet vurderes opp mot hørselstapet og eventuelt synstapet, kompetansen i norsk tegnspråk, brukerens ønsker, type oppdrag og fysiske omgivelser. 

 På kunnskapsbanken.net finner du mer om [ulike tolkemetoder](https://www.kunnskapsbanken.net/tolk/)

 Tolken sin oppgave er å legge til rette for kommunikasjon for begge parter. NAV benytter både fast ansatte tolker og frilanstolker, det skal ikke ha betydning for tjenesten som gis.

 NAV tilbyr tolking på skjerm som alternativ til oppmøtetolking. Skjermtolking kan være bildetolking eller videotolking. Du kan få både skrivetolking og tegnspråktolking på skjerm.

Les [om talespråktolk på imdi.no](https://www.imdi.no/tolk/).

 Hvilken situasjon trenger du tolketjenester til?

Tolketjenesten ved NAV Hjelpemiddelsentral har en beredskap ved akutte behov for tolk.

 * 99 48 18 10: Akutt behov for tolk for døve, hørselshemmede og døvblinde.

 Behovet regnes som akutt når det å vente til neste virkedag får urimelig store konsekvenser for deg.

 Du kan ringe, sende sms eller ha videosamtale. Dette telefonnummeret kan du benytte hele døgnet.

 Akutte situasjoner kan oppstå ved for eksempel

 * sykdom
* ulykke og skade
* brann
* kontakt med politiet

 Tjenesten kan brukes av alle, enten du er døv, døvblind eller hørselshemmet, eller om du skal ha en samtale med en som er det. Akuttvakten vil prøve å finne en tolkeløsning som er tilpasset situasjonen. Det kan bety tolking via skjerm eller oppmøtetolk. Vakten vil også kunne veilede over telefon der det ikke er mulig eller hensiktsmessig å skaffe tolk.

 Hvis du har søkt og fått innvilget tolk, kan du bestille tolk til konkrete oppdrag.

 Du kan [logge inn og bestille tolk på NAVs tolkebestillingsløsning](https://tolkebestilling.nav.no)

 #### Taushetsplikt

 Tolken og alle som arbeider i eller for tolketjenesten ved NAV Hjelpemiddelsentral, har taushetsplikt.

 Taushetsplikt er å hindre at andre får kjennskap til det tolken får vite om dine personlige forhold. Taushetsplikten omfatter også de dokumenter tolken får tilgang til. Når det er nødvendig for å gi deg best mulig tolkehjelp, kan de som arbeider i eller for tolketjenesten utveksle informasjon. Ellers har alle i tolketjenesten taushetsplikt seg imellom.

 Urettmessig tilegnelse av taushetsbelagte opplysninger er forbudt. Taushetsplikten gjelder også etter at oppdraget er avsluttet og selv om man slutter å arbeide i eller for NAV.

 Retningslinjer for lagring og utlevering av tolket materialet er fornyet. Som bruker må du alltid opplyse ved bestilling om at det tolkede materialet skal utleveres. Det er nødvendig å signere retningslinjene i forkant av hvert oppdrag der utlevering er ønskelig. Studenter kan signere retningslinjene en gang i forkant av studiestart. Ved bytte av studium signeres retningslinjene på nytt.

 Retningslinjene skal signeres av brukeren og returneres hjelpemiddelsentralen. Den kan sendes som en scannet utgave (eller bilde av dokumentet) på e-post, ved å sende i posten eller ved oppmøte.

 [Retningslinjer for lagring og utlevering av tolket materiale (pdf)](/_/attachment/inline/3ce5f2f6-450b-47a3-94d3-5f210024adeb:725cab4449d955a2deb5d7219817761fe6bb255f/200615%20Retningslinjer%20for%20lagring%20og%20utlevering%20av%20tolket%20materiale.pdf)

 