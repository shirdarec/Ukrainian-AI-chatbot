#Fostering contribution
A contribution that the municipality can demand from you when the Child Welfare Services takes over the care of your child.
For at kommunen skal kunne kreve oppfostringsbidrag, må kommunen ha plassert barnet utenfor hjemmet gjennom et vedtak etter barnevernloven. 

 Kommunen vurderer om foreldrene har betalingsevne og om vilkårene for å kreve oppfostringsbidrag er til stede. Hvis kommunen vurderer at vilkårene er til stede, søker kommunen NAV om å fastsette og kreve inn oppfostringsbidraget. Når NAV får søknaden fra kommunen, vil du bli bedt om å dokumentere utgiftene dine.  

 Hvis du frivillig samtykker til at kommunen plasserer barnet utenfor hjemmet, skal kommunen informere deg om at de kommer til å søke om oppfostringsbidrag. Dette skal skje før kommunen plasserer barnet. Kommunen skal også gi deg mulighet til å sette en øvre grense for hva du kan betale i oppfostringsbidrag. Kommunen skal videreformidle den øvre grensen på søknadskjemaet til NAV.

 Oppfostringsbidraget blir vurdert ut fra skjønn. Når NAV vurderer hvor mye du må betale i oppfostringsbidrag til kommunen, tar NAV utgangspunkt i hvordan barnebidrag blir beregnet og boutgiftene dine. Et oppfostringsbidrag er vanligvis noe lavere enn et ordinært barnebidrag.

 Hvis du som forelder har reduserte muligheter til å betale og har dokumentert faktiske boutgifter som er høyere enn NAVs faste satser for boutgifter, blir oppfostringsbidraget ytterligere redusert.

 Når NAV vurderer størrelsen på oppfostringsbidraget, tar vi også hensyn til om du betaler bidrag for andre barn. Barnebidrag blir prioritert foran oppfostringsbidrag til kommunen.

 Hvis du ikke har bidragsevne, må du ikke betale oppfostringsbidrag.

 Du betaler oppfostringsbidrag til og med måneden barnet fyller 18 år.

 Hvis barnet flytter tilbake til deg eller den andre av foreldrene og du/dere overtar utgiftene til å forsørge barnet, blir oppfostringsbidraget avsluttet fra samme måned som barnet flytter tilbake og kommunens tiltak avsluttes. Det samme gjelder hvis du eller den andre av foreldrene får tilbake omsorgen for barnet. Som eksempel skal du betale oppfostringsbidrag til og med mai hvis barnet flytter tilbake til deg den 10. juni.

 Kommunen kan i visse tilfeller kreve oppfostringsbidrag selv om du bor i utlandet. NAV vil da vurdere om og eventuelt hvor mye du skal betale i oppfostringsbidrag.

 Når du søker om endring av oppfostringsbidraget, kan ikke NAV endre bidraget mer enn 3 måneder tilbake i tid.

 Du får skriftlig vedtak når søknaden er behandlet. 

 Du kan også bruke advokat eller gi fullmakt til en person som klager på dine vegne. 

 