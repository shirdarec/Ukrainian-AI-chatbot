#Care benefit (at home with a sick child days)
Guarantees you an income when you have to be away from work because your child has, for example, the norovirus. 
For å få omsorgspenger og bruke omsorgsdager må alle disse punktene gjelde for deg:

 * Du er medlem av folketrygden. Bor du i Norge er du vanligvis [medlem av folketrygden](https://www.nav.no/no/person/flere-tema/arbeid-og-opphold-i-norge/relatert-informasjon/medlemskap-i-folketrygden).
* Du har omsorgen for barnet. Det betyr at barnet bor fast hos deg, og at dere har samme folkeregistrerte adresse. Hvis du ikke bor sammen med den andre forelderen, men dere har en avtale om delt bosted, bor barnet fast hos dere begge.
* Du er yrkesaktiv og har vært i jobb i minst fire uker. (Se informasjon om unntak fra dette litt lenger ned på siden).

 #### Rett til permisjon fra jobb

 Arbeidstakere har i alle tilfeller rett til permisjon etter Arbeidsmiljøloven §12-9, når de pleier et sykt barn, uavhengig av om de fyller vilkårene for omsorgspenger. Det betyr at du har rett til permisjon fra jobben, men den kan være ulønnet hvis du ikke har opptjent deg rett til omsorgspenger.

 Du finner informasjon om retten til permisjon på [Arbeidstilsynet sine nettsider](https://www.arbeidstilsynet.no/arbeidsforhold/permisjoner/rett-til-permisjon-ved-barns-og-barnepassers-sykdom/). 

  **Du kan bruke omsorgsdager når du må være borte fra jobb fordi:**

 * Barnet, eller den som passer barnet, er blitt syk.
* Barnet skal til lege, selv om barnet ikke er sykt den aktuelle dagen.
* Du skal delta på et oppfølgingsmøte med barnet ditt. Dette kan for eksempel være med lege, fysioterapeut, PPT, BUP, eller ansvarsgruppe i forbindelse med individuell plan.
* Den som til vanlig passer barnet må følge et annet barn til utredning eller innleggelse.
* Den andre omsorgspersonen ikke kan ha tilsyn med barnet på grunn av omsorgen for andre barn. Dette gjelder selv om den andre omsorgspersonen mottar foreldrepenger.

 #### **Du kan ikke bruke omsorgsdager til:**

 * møter med skolen, som ikke skyldes sykdom
* planlagt fravær, for eksempel ved skoleferie og planleggingsdager
* rutinekontroller på helsestasjonen
* rutinekontroll hos tannlege, som ikke skyldes sykdom
* når barnehage/skole er stengt på grunn av streik

  #### Hvor mange omsorgsdager du har, kommer an på hvor mange barn du har - og om du:

 * bor sammen med den andre forelderen
* ikke bor sammen med den andre forelderen, men dere har en avtale om delt bosted
* har søkt og fått ekstra omsorgsdager fordi du har aleneomsorg
* har søkt og fått ekstra omsorgsdager fordi barnet har en kronisk/langvarig sykdom eller en funksjonshemning
* har søkt og fått ekstra omsorgsdager fordi den andre forelderen ikke kan ha tilsyn med barnet, selv om dere bor sammen.

 #### Så mange dager har du automatisk ut kalenderåret barnet fyller 12 år:

 * 10 omsorgsdager per kalenderår når du har **ett eller to barn**
* 15 omsorgsdager per kalenderår når du har **tre eller flere barn**
* Når du ikke bor sammen med den andre forelderen, og dere har avtale om delt bosted, får dere 10 eller 15 omsorgsdager hver avhengig av hvor mange barn dere har
* Hvis du er alene om omsorgen, dobles antall dager (må søkes om)

 **Dette trenger du ikke søke om:**

 * Omsorgsdager du automatisk har rett til.
* Omsorgsdager når du ikke bor sammen med den andre forelderen, og dere har en avtale om delt bosted.

 **Dette må du søke om:**

 * Ekstra omsorgsdager når
	+ du er alene om omsorgen for barn.
	+ du har barn med kronisk/langvarig sykdom eller funksjonshemning, og dette fører til at du har høyere risiko for å være borte fra jobb.
	+ når den andre forelderen, som du bor sammen med, ikke kan ha tilsyn med barn i en periode som varer i minst 6 måneder.
* Utbetaling fra NAV når
	+ arbeidsgiver ikke utbetaler, men du kan ha rett på utbetaling fra NAV.
	+ du er selvstendig næringsdrivende eller frilanser.

  

 Vanligvis har du rett til omsorgspenger for bruk av omsorgsdager ut kalenderåret barnet fyller 12 år.  
   
 Du kan ha rett til ekstra omsorgsdager ut kalenderåret barnet fyller 18 år, hvis barnet er kronisk/langvarig sykt eller har en funksjonshemning. I disse tilfellene må du søke om ekstra omsorgsdager.

 #### Jeg er alene om omsorgen

 Når du er alene med omsorgen for barn kan du ha rett til doblet antall omsorgsdager. Disse ekstra omsorgsdagene må du søke om.

 Når det gjelder omsorgsdager er du alene om omsorgen når barnet bor fast hos deg, og du ikke bor med den andre forelderen. Det kan for eksempel være på grunn av samlivsbrudd, at du er blitt enke/enkemann, eller at du er alene med et donorbarn.

 At barnet bor fast hos deg vil si at

 * barnet har folkeregistrert adresse hos deg, og
* du og den andre forelderen ikke har avtale om delt bosted.

 Delt bosted betyr at barnet bor fast hos dere begge. I disse tilfellene har dere begge rett på ordinære omsorgsdager, og ingen av dere skal søke om ekstra omsorgsdager på grunn av aleneomsorg.  
   
 Arbeidsgiveren står for lønnen din de første 10 omsorgsdagene du bruker. Og, så kan de søke refusjon fra NAV fra den 11. dagen. For at arbeidsgiver skal få refusjon fra den 11. dagen, må du søke om ekstra omsorgsdager. På den måten har vi registrert at du er alene om omsorgen, og at du kan ha rett til doblet antall omsorgsdager. 

 Hvis du får nytt barn med ny samboer/ektefelle, beholder du retten til ekstra omsorgsdager for særkullsbarnet som man fortsatt er alene om omsorgen for.   
   
 **Du må gi beskjed til oss hvis**

 * dere senere inngår avtale om delt bosted
* du flytter sammen med den andre forelderen
* barnet flytter fra deg

  #### Kronisk/langvarig sykdom eller funksjonshemning

 Når du har et barn med kronisk/langvarig sykdom eller funksjonshemning, kan dette gjøre at du har høyere risiko for å måtte være borte fra jobb. I denne situasjonen kan du søke om å få 10 ekstra omsorgsdager for hvert kalenderår, eller 20 ekstra omsorgsdager hvis du er alene om omsorgen.

 Har du flere barn med kronisk/langvarig sykdom eller funksjonshemning, kan du få 10 ekstra dager for hvert barn. Du må sende én søknad for hvert barn.  
   
 Når du har fått ekstra dager i denne situasjonen beholder du både de ordinære og de ekstra omsorgsdagene ut det kalenderåret barnet fyller 18 år.  
   
 Det er bare foreldre og fosterforeldre som barnet bor fast hos, som kan få ekstra omsorgsdager. Foreldre må søke hver for seg.

 #### Søknadsskjema

 Du får veiledning underveis i søknaden om hva du skal fylle ut og hvordan.

  #### Når du søker, trenger du:

 #### Legeerklæring

 Vi trenger en bekreftelse på at barnets kroniske/langvarige sykdom eller funksjonshemning fører til at du har en markert høyere risiko for fravær fra arbeid. Dette dokumenteres i en legeerklæring. Hvis sykdommen er langvarig, må legen også si noe om forventet varighet på sykdommen.  
   
 Hvis du ikke har legeerklæring når du søker, må den ettersendes til oss. 

 Legeerklæringen er skilt ut som et eget skjema NAV 09-06.09.

  Når du ikke har rett på ekstra omsorgsdager kan du høre med arbeidsgiveren din om du for eksempel kan få velferdspermisjon. Alternativt kan du avtale med arbeidsgiveren din at du tar ut feriedager, eller avspaserer om du har dette som en mulighet.

   
  

 #### Den andre forelderen kan ikke ha tilsyn med barn

 Du kan søke om ekstra omsorgsdager hvis den andre forelderen ikke kan ha tilsyn med barn **i en periode på minst 6 måneder.**Dette er i tilfeller hvor du bor sammen med den andre forelderen og den andre forelderen for eksempel 

 * er fysisk eller psykisk syk
* er innlagt i helseinstitusjon
* har en funksjonshemning
* er i fengsel
* utøver verneplikt

 Du kan da regnes som alene om omsorgen, og få dobbelt antall omsorgsdager.

  Hvis du har fått ekstra omsorgsdager fordi du er alene om omsorgen for barn, har du mulighet til å dele dagene dine med den andre forelderen og med din nåværende samboer/ektefelle.

 Selv om du får vedtak om ekstra omsorgsdager fra NAV på grunn av aleneomsorg, skal du ikke melde fra til oss når du deler av disse omsorgsdagene. Dere må selv gi beskjed til egne arbeidsgivere, som da får oversikt over hvor mange omsorgsdager hver av dere kan bruke.

 ### Dele med den andre forelderen

 Du kan dele omsorgsdager med den andre forelderen når du har aleneomsorg for barn, og du og den andre forelderen ikke har avtale om delt bosted.  
   
 Dere står fritt til å bestemme hvor mange omsorgsdager dere vil dele, uavhengig av hvilken samværsavtale dere har. Den som er alene om omsorgen har rett til å beholde alle dagene, hvis dere ikke kommer til enighet.

 ### Dele med nåværende ektefelle eller samboer

 Du kan dele opptil 10 omsorgsdager med en samboer du har bodd med i minst 12 måneder, eller med nåværende ektefelle. Dette gjelder når dere ikke har felles barn, eller når samboer/ektefelle ikke allerede har omsorgsdager for egne barn.

 ### Hvis du er arbeidstaker

 Når du skal ta ut omsorgsdager, melder du fra til arbeidsgiveren din. Hvis du trenger å ta ut enkelttimer eller halve dager, er det opp til arbeidsgiver å godkjenne dette. I disse tilfellene har arbeidsgiver plikt til å drøfte dette med tillitsvalgte i bedriften.  
   
 Arbeidsgiveren din

 * betaler deg lønn som vanlig når du bruker omsorgsdager.
* kan kreve legeerklæring fra den 4. sammenhengende omsorgsdagen du bruker.

 #### Får du ikke utbetalt omsorgspenger fra arbeidsgiveren din?

 Vanligvis skal arbeidsgiver utbetale omsorgspenger for omsorgsdager du har brukt som arbeidstaker. Hvis du ikke har rett til omsorgspenger fra arbeidsgiver, eller det er andre grunner til at arbeidsgiver ikke utbetaler, kan du ha rett til utbetaling fra NAV.

 Det kan være i situasjoner hvor arbeidsgiveren er gått konkurs, eller hvis dere har en uenighet dere imellom som gjør at arbeidsgiver ikke vil utbetale omsorgspenger til deg.  
   
 Det kan også være i situasjoner når du har vært mindre enn 4 uker i jobben din, men direkte før det har du:

 * jobbet for en annen arbeidsgiver.
* vært selvstendig næringsdrivende eller frilanser.
* mottatt dagpenger, sykepenger, pleiepenger, omsorgspenger, opplæringspenger, foreldrepenger, svangerskapspenger eller midlertidig kompensasjon for selvstendig næringsdrivende eller frilanser.
* jobbet i utlandet som arbeidstaker, selvstendig næringsdrivende eller frilanser.
* utøvd verneplikt.
* hatt permisjon.

 Minst én av situasjonene over må gjelde for deg for at du kan ha rett til utbetaling av omsorgspenger fra NAV.

 #### **Når du søker om utbetaling av omsorgspenger fra NAV, trenger du:**

 #### **Inntektsmelding fra arbeidsgiver**

 Du må be arbeidsgiver om å sende inntektsmelding til oss så snart du har sendt inn søknaden. Den må vi ha for å kunne behandle søknaden din.

 **Legeerklæring**  
   
 Når du har brukt mer enn 3 omsorgsdager sammenhengende, skal NAV ha en legeerklæring som gjelder fra den 4. dagen. Du trenger altså ikke legeerklæring for de 3 første dagene. For disse dagene bruker du en egenmelding.

 #### Aktuelle vedlegg

 Hvis vi trenger annen dokumentasjon for å kunne behandle søknaden din, får du beskjed om det underveis i søknaden.

 #### Søknadsskjema

 Du får veiledning underveis i søknaden om hva du skal fylle ut og hvordan.

 ### Hvis du er selvstendig næringsdrivende eller frilanser

 Som selvstendig næringsdrivende eller frilanser må du selv dekke de 10 første omsorgsdagene du bruker per kalenderår. Dagene må ikke være sammenhengende.

 Du kan ha rett til omsorgspenger fra første dag hvis du kun har barn som er 13 år eller eldre, som er [kronisk/langvarig sykt eller har funksjonshemning](https://www.nav.no/omsorgspenger#situasjon). 

 Du kan få utbetalt omsorgspenger i opptil tre måneder tilbake i tid, regnet fra måneden før NAV mottok søknad fra deg. Det betyr at hvis NAV mottar søknad fra deg i september, vil du kunne få penger for omsorgsdager du brukte i juni, juli og august.

 **Du kan søke utbetaling for**

 * hele dager med fravær fra jobb, og / eller
* dager hvor du bare har delvis fravær fra jobb

 Når en person har vært **ansatt i 4 uker eller mer**, har arbeidsgiver plikt til å utbetale lønn for alle omsorgsdagene som den ansatte har rett til.

 Hvor mange omsorgsdager hver arbeidstaker har rett til kommer an på samlivssituasjonen og antall barn.

 Arbeidsgiver kan kreve legeerklæring fra den 4. sammenhengende omsorgsdagen den ansatte bruker.

 Arbeidsgiver kan kreve refusjon fra den 11. dagen, hvis den ansatte har rett til mer enn 10 omsorgsdager. I noen tilfeller har ansatte rett til omsorgsdager ut det året barnet fyller 18 år, hvis de har barn med langvarig/kronisk sykdom eller funksjonshemning. Hvis den ansatte ikke har andre barn under 12 år, men har vedtak om ekstra omsorgsdager på grunn av barns sykdom eller funksjonshemning, kan arbeidsgiver kreve refusjon fra 1. dag.

 Hvis du reiser **innenfor EU-/EØS-området** er det ingen begrensning for hvor lenge du kan motta omsorgspenger, så lenge vilkårene for rett til omsorgspenger er oppfylt i perioden.

 Hvis du reiser **utenfor EØS-området**, og retten din til omsorgspenger er oppfylt i perioden, kan du motta omsorgspenger i opptil 8 uker i løpet av en 12 måneders periode.

 **Hvis du skal reise til et land utenfor EØS må du melde fra til NAV.** Vi trenger å vite:

 * Om du er sammen med barnet i tiden du reiser
* Hvilket land dere skal reise til
* I hvilken periode dere skal være i utlandet
* Om du skal avvikle ferie

 Du melder fra ved å skrive en beskjed til oss, eller ved å ringe 55 55 33 33.  
   
 

 