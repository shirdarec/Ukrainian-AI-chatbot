#Permanent impairment compensation in the event of an occupational injury or illness
Compensation when you have sustained a permanent physical or mental injury caused by an approved occupational injury or illness.
Menerstatning er en personlig erstatning for en konkret fysisk eller psykisk varig skade eller sykdom.

 For å kunne søke om menerstatning, må du ha fått en betydelig og varig fysisk eller psykisk skade eller sykdom som skyldes en arbeidsulykke eller skadelig påvirkning i et yrke.

 Skaden eller sykdommen må være godkjent som yrkesskade eller yrkessykdom, eller NAV må kunne godkjenne den samtidig som du søker om menerstatning.

 ### Medisinsk invaliditet

 Menerstatningen blir beregnet etter hvor stor varig medisinsk invaliditet skaden eller sykdommen gir. Vi mener da den fysiske og/eller psykiske funksjonsnedsettelsen som en bestemt skade eller sykdom vanligvis fører til.

 Hvis den medisinske invaliditeten din er under 15 prosent, har du ikke rett til menerstatning.

 ### Tap av inntekt

 Menerstatning er ikke en erstatning for tap av inntekter som du har mistet.

 Heller ikke tap av personlige ferdigheter eller mulighet til å gjennomføre fritidsaktiviteter betyr noe for størrelsen på menerstatningen. Hvis du har fått innvilget uføretrygd av NAV, har heller ikke størrelsen på uføregraden noen sammenheng med den medisinske invaliditeten.

 Hvis du har en yrkesskade eller yrkessykdom, kan du få dekket tap av inntekt ved å søke NAV om sykepenger, arbeidsavklaringspenger eller uføretrygd.

 Siden du ikke får erstatning for tap av inntekt når NAV gir menerstatning, vil menerstatning fra NAV ofte være mindre enn hvis du får erstatning for den samme skaden eller sykdommen fra et forsikringsselskap.

 ### Flere skader

 Hvis du har flere godkjente yrkesskader eller yrkessykdommer som har gitt deg varig skade, kan du søke om menerstatning for alle. Dette gjelder også hvis du har fått en følgeskade etter en tidligere godkjent yrkesskade eller yrkessykdom. Da kan du få menerstatning etter en samlet vurdering av varig medisinsk invaliditet for alle yrkesskadene og/eller sykdommene.

 Hvis du allerede har fått menerstatning, og skaden eller sykdommen din har blitt forverret, kan du søke om høyere menerstatning. Det samme gjelder hvis du mener du har en ny varig skade etter en godkjent yrkesskade eller yrkessykdom.

 Menerstatning blir gitt i 9 erstatningsgrupper. For å vurdere hvor stor varig medisinsk invaliditet en skade eller sykdom gir, bruker NAV en [fast invaliditetstabell (lovdata.no)](https://lovdata.no/nav/forskrift/1997-04-21-373?q=menerstatning#PARAGRAF_2).

Tabellen gir en oversikt over ulike skader og sykdommer og viser invaliditetsgraden i prosent som en bestemt skade eller sykdom gir.

Som eksempel vil en kneleddsprotese som fungerer godt gi 15 prosent varig medisinsk invaliditet, mens tap av luktesans gir 5 prosent.

 Hvis følgene av skaden din er store og krevende sammenlignet med et normaltilfelle, kan du få menerstatning i en høyere gruppe. Du må ha hatt en skade eller sykdom før skadetidspunktet som forstørrer helsetapet sammenlignet med andre.

 For eksempel vil tap av syn på ett øye kunne bli vurdert som en større skade hvis du allerede hadde tapt syn på det andre øyet før arbeidsulykken. 

 Den høyeste gruppen er for svært omfattende skader der en person har mistet det meste av kroppsfunksjonene sine.

 Hvis skaden eller sykdommen ikke er nevnt i tabellen, fastsetter NAV invaliditetsgraden ut fra skjønn.

 Hvis du ønsker menerstatningen utbetalt som et engangsbeløp, beregner NAV beløpet ut fra

 * [grunnbeløpets verdi](/grunnbelopet) ved første kalendermåned du har rett på menerstatning
* erstatningsgruppen du er plassert i
* gjennomsnittlig levealder
* kjønn
* en renteavkastning på 6 prosent per år

 Hvis du allerede har fått utbetalt menerstatning og har fått en ny yrkesskade, fastsetter NAV en ny samlet invaliditet for alle skadene. Hvis det fører til at du blir plassert i en høyere erstatningsgruppe, vil du få en høyere utbetaling.

 Det samme gjelder hvis følgene etter en yrkesskade blir forverret, og den medisinske invaliditeten din øker.

 Menerstatning er en skattefri erstatning som blir utbetalt som et fast beløp hver måned så lenge du lever.

 Du kan også  få menerstatning utbetalt som et [engangsbeløp](/menerstatning#engangsbelop). Hvis du ønsker det, må du [gi NAV skriftlig beskjed](/skriv-til-oss).

 #### Hvis du dør

 Hvis du dør før NAV kan avgjøre den medisinske invaliditeten din, kan vi ikke utbetale menerstatning.

 Hvis din varige medisinske invaliditet var bestemt, og du dør før det har blitt utbetalt penger, blir erstatningen begrenset til og med måneden du dør.

 Hvis du mottar menerstatning som et månedlig beløp og du dør, utbetaler NAV menerstatning til og med måneden du går bort.

 ### Etterlatte og menerstatning

 Menerstatning er en personlig erstatning for en konkret fysisk eller psykisk varig skade eller sykdom. Etterlatte kan ikke søke om menerstatning. Se hvilke rettigheter du kan ha hvis du har [mistet noen i nær familie](/mistet-noen).

 NAV kan ikke gi menerstatning før ett år etter at skaden skjedde, hvis ikke det er klart at du fyller vilkårene før.

 Skaden din må være medisinsk behandlet og tilstanden din varig og stabil. Vanligvis er det for tidlig å kunne fastsette hvor stor medisinsk invaliditet du kanskje har hvis du for eksempel skal opereres eller ha videre behandling.

 Du trenger ikke innhente din egen vurdering fra lege eller en spesialist før du sender søknaden til NAV. Vi innhenter vurderinger fra spesialister som har spesialkompetanse innenfor din skade og sykdom. Vi vil be om en vurdering av hvilken fysisk eller psykisk funksjonsnedsettelse skaden din har ført til, sammenliknet med en frisk kropp.

 Når vi har fått nødvendige spesialisterklæringer, vurderer vi om du har rett til menerstatning og hvor mye.

 Som hovedregel vil NAV beregne og utbetale menerstatning fra den kalendermåneden arbeidsulykken skjedde, eller skadetidspunktet som har blitt bestemt for en yrkessykdom.

 Hvis du søker om menerstatning mer enn 3 år etter skadetidspunktet, kan NAV bare beregne menerstatning fra inntil 3 år før NAV fikk søknaden.

 Du søker digitalt eller på papir. Det er viktig at du fyller ut alle aktuelle punkter i søknaden.

 #### Hva skjer når NAV får søknaden din?

 NAV sjekker om du allerede har en godkjent yrkesskade og/eller yrkessykdom. Hvis skaden ikke er meldt tidligere, må skaden eller sykdommen [meldes som yrkesskade eller yrkessykdom](/yrkesskade).

 Du vil som hovedregel bli bedt om å sende oss relevante journalopplysninger fra før skadedatoen og frem til dagens dato, slik som opplysninger fra leger og behandlere du har vært i kontakt med.

 Vi undersøker om du fortsatt venter på en operasjon eller annen medisinsk behandling. Vi kan ikke vurdere varig medisinsk invaliditet før du er ferdigbehandlet.

 Se mer om hva som skjer og hva NAV kan kontakte deg om.

 Når NAV har fått journalopplysningene om skaden eller sykdommen, ser vi om det er aktuelt å be om vurderinger fra en spesialist. I så fall vil spesialisten få fullmakt til å utrede skaden eller sykdommen din. NAV sender aktuelle opplysninger i saken din til spesialisten.

 ### Innkalling til spesialist

 Du kan bli innkalt til undersøkelse hos spesialisten. Spesialisten skal vurdere sammenhengen mellom de plagene du har nå og skaden eller yrkessykdommen du har blitt påført, og anslå hvor stor den varig medisinske invaliditeten er.

 ### Søker du om høyere menerstatning?

 Søker du om høyere menerstatning for samme skade, trenger vi opplysninger i pasientjournalen din fra forrige vurdering av skaden og frem til dagens dato.

 ### NAV dekker kostnader ved utredninger

 NAV betaler for utredningen hos spesialisten og spesialisterklæringen. Du skal ikke betale egenandel hos spesialisten.

 Du kan søke tilskudd til reiseutgifter for møter hos en spesialist som NAV har bestilt i saken din.

 Du kan også på eget initiativ legge frem en spesialisterklæring i saken din og søke om å få dekket kostnadene. Det kan få dekket kostnadene hvis erklæringen har avgjørende betydning for saken din.

 #### Saksbehandlingstid og vedtak

 På grunn av ventetid på utredning hos spesialister, kan saksbehandlingstiden hos NAV være opptil 18 måneder.

 Når NAV har fått nødvendige spesialisterklæringer gjør vi et vedtak om menerstatning. Vi sender brev med vedtaket til deg eller din fullmektig.

 Du kan klage på vedtaket hvis du ikke er enig. Saken blir da behandlet i NAV Klageinstans og eventuelt senere i Trygderetten. 

 Du kan bestemme utbetalingsform på menerstatning og samtidig klage på vedtaket. Utbetalingen kan starte før klagen din er avgjort.

 Du kan ta [kontakt med NAV](/person/kontakt-oss) hvis du ønsker mer informasjon og veiledning, og/eller hjelp til å fylle ut skjemaet.

 Menerstatning blir utbetalt en gang i måneden, med mindre du velger erstatningen som et engangsbeløp.

 