#What happens when you have been issued sick leave?
Sick leave is applicable when there are medical reasons preventing you from being at work. The person issuing the sick note must consistently assess whether there are serious medical reasons for your absence, both during your initial sick leave and subsequently.
NAV mottar de aller fleste sykmeldinger digitalt. Dette innebærer at sykmeldingen din sendes direkte fra legens pasientjournalsystem til NAV.

 Hvis du er blitt sykmeldt hos en fastlege, får du en SMS eller e-post fra NAV etter kort tid – som regel samme dag – om at du kan logge deg inn på nav.no. Gå til boksen som heter [Ditt sykefravær](https://www.nav.no/nav.no-ressurser/ditt-sykefravaer). Der finner du sykmeldingen og nyttig informasjon om hva som skjer under sykefraværet.

 Det står ikke i SMS-en eller e-posten at det er sykmeldingen din som er kommet, fordi det er en personopplysning som vi ikke har lov til å gi på SMS eller e-post.

 Noen sykehus skriver fortsatt sykmeldingen på papir. Blir du sykmeldt på et sykehus, kan du vente noen dager, så får du den digitalt på nav.no. Du vil da få et varsel fra NAV på SMS eller e-post.  [Les om papirsykmeldingen.](https://www.nav.no/no/bedrift/inkluderende-arbeidsliv/nyheter-fra-hele-landet/har-du-fatt-en-papirsykmelding-vent-noen-dager-med-a-bruke-den) 

 Når NAV mottar sykmeldingen, sjekker vi automatisk om alle nødvendige punkter er fylt ut. Hvis sykmeldingen mangler noe, eller er utfylt feil, blir den avvist. Både du og legen din får beskjed om hvorfor sykmeldingen er avvist og hva dere må gjøre.

 Eksempler på hvilke punkter som sjekkes maskinelt i sykmeldingen:

 * Om sykmeldingen mangler begrunnelse for tilbakedatering.
* Om hoveddiagnosen er en z-diagnose (ICPC-2) som ikke gir rett til sykepenger.
* Om sykmeldingen mangler en hoveddiagnose eller en annen gyldig fraværsgrunn.
* Om sykmeldingen mangler utdypende opplysninger når pasienten har vært sykmeldt i mer enn hhv 7, 17 og 39 uker til sammen.
* Om det mangler periode som sykmeldingen gjelder for.
* Om periodene overlapper hverandre.
* Om de ulike sykmeldingsperiodene ikke henger sammen.
* Om organisasjonsnummeret er feil.
* Om behandlingsdatoen (tidspunkt for når sykmeldingen er skrevet) er feil.
* Om til-datoen er før fra-datoen.
* Om starttidspunktet for sykmeldingen er mer enn 30 dager frem i tid.
* Om sykmeldingen har en varighet på over ett år.
* Om det er oppgitt mer enn én behandlingsdag per uke.
* Om avventende sykmelding inneholder flere perioder.
* Om en avventende sykmelding mangler forslag til hvordan arbeidsgiveren kan legge til rette for at pasienten kan jobbe.
* Om en avventende sykmelding er lengre enn 16 dager.

 Fra [Ditt sykefravær](https://www.nav.no/nav.no-ressurser/ditt-sykefravaer) kan du sende sykmeldingen til arbeidsgiveren din. Arbeidsgiveren din trenger sykmeldingen som dokumentasjon på at du er syk. Navnet på arbeidsgiveren henter vi fra Arbeidsgiver- og arbeidstakerregisteret, så hvis riktig arbeidsgiver ikke vises her, må du be arbeidsgiveren din om å rapportere det i A-meldingen. Diagnosen og andre sensitive opplysninger er ikke synlige for arbeidsgiveren. Du kan se mer om dette inne på [Ditt sykefravær](https://www.nav.no/nav.no-ressurser/ditt-sykefravaer), under punktet «Dette får arbeidsgiveren din se».

 Når du har sendt sykmeldingen, finner arbeidsgiveren den i meldingsboksen i Altinn. Din nærmeste leder (den som skal følge deg opp når du er syk), får også tilgang til en egen innlogget side på nav.no der sykmeldingene blir lagt.

 Merk: Hvis du har flere arbeidsgivere, må legen skrive én sykmelding til hver av dem. Dette gjelder også hvis det er innenfor samme hovedenhet. For eksempel at du har to forskjellige jobber i samme kommune.

 Hvis du er både arbeidstaker og selvstendig næringsdrivende / frilanser, må du kontakte den som har sykmeldt deg for å få flere sykmeldinger. Du trenger én sykmelding for hver arbeidssituasjon.

 Hvis du er sykmeldt som frilanser, selvstendig næringsdrivende, arbeidsledig eller annet, kan du bekrefte opplysningene slik at sykmeldingen kan tas i bruk.

 Hvis NAV har beregnet at sykmeldingen er innenfor venteperioden på 16 kalenderdager, vil vi ikke tilby søknad. Hvis du har forsikring som gjelder for de første 16 dagene oppretter vi likevel søknad som du kan fylle ut.

 Oppgi om du har forsikring som gjelder for de første 16 dagene av sykefraværet.

 I disse situasjonene må du fortsatt sende sykmeldingen på papir:

 * Hvis du ikke har BankID eller annen legitimasjon på høyeste sikkerhetsnivå.
* Hvis du jobber i en VTA-bedrift (varig tilrettelagt arbeid).
* Hvis du har reservert deg mot digital kommunikasjon med det offentlige i [Kontakt- og reservasjonsregistret](https://eid.difi.no/nb/reserver-deg-mot-kommunikasjon-pa-nett) (KRR) (difi.no).
* Hvis du ikke ønsker at sykmeldingen skal behandles maskinelt.

 Hvis du ikke kan eller ønsker å bruke en digital sykmelding, må du be legen din om å få den på papir. Denne må du da sende inn til NAV per post sammen med søknaden om sykepenger. Sykmeldingen vil da bli vurdert manuelt av en saksbehandler.

 Gå til [papirsøknad](https://www.nav.no/soknader/nb/person/helse/sykepenger/NAV%2008-07.04D/brev).

  

 **Sykmeldingen** inneholder informasjon om hvor mye og hvor lenge man er sykmeldt. Den inneholder også punkter fra legen som er viktige for å kunne øke muligheten for å være i arbeid mens man er syk. Sykmeldingen skal helst sendes til arbeidsgiveren første dagen i et sykefravær slik at oppfølgingen kan starte.

 **Søknaden om sykepenger** sendes når sykmeldingsperioden er ferdig, da gir du opplysninger om hva som skjedde underveis i sykefraværet, for eksempel om du jobbet noe eller om du tok ut ferie. Opplysningene du gir har betydning for sykepengene NAV utbetaler.

 Når sykefraværet er over, får du en ny melding med lenke til den digitale søknaden om sykepenger.

 Du kan som hovedregel først sende inn søknaden når sykmeldingsperioden din er over. Du kan logge deg inn på [Ditt sykefravær](https://tjenester.nav.no/sykefravaer/) for å sjekke om den ligger der. Der kan du også se søknader du får tilgang til frem i tid.

 Hvis sykmeldingen er på mer enn 31 dager, får du flere søknader per sykmelding. Du varsles på SMS og/eller e-post når en ny søknad er klar til utfylling.

 Det er først når perioden er ferdig, at du vet om du klarte å jobbe mer enn sykmeldingen tilsa, eller om det har skjedd andre ting som har betydning. Det betyr at opplysningene blir helt riktige, og du slipper å rette opp i ettertid. Arbeidsgiveren din sparer også arbeid og unngår forsinkelser i utbetalingen fra NAV.

 Noen må fortsatt levere søknaden (del D) på papir. Dette fikk du i så fall beskjed om i kvitteringen etter å ha sendt sykmeldingen. Hvis du ikke finner verken nye eller planlagte søknader på Ditt sykefravær, betyr det at du må søke på papir.

 For å kunne logge deg inn på nav.no, trenger du BankID, Buypass eller Commfides. BankID får du fra banken din. Hvis du ikke har eller kan skaffe noen av delene, må du fortsatt levere sykmeldingens del D på papir. Det gjelder også hvis du har strengt fortrolig adresse (kode 6).

 Les mer om [innlogging på nav.no](https://www.nav.no/brukerstotte).

 * Søknaden lagres på din egen side på nav.no, hvor du også får en oversikt over sykefraværet ditt.
* Vi minner deg på viktige ting du må huske på når du er sykmeldt.
* Du blir veiledet gjennom hvert spørsmål og får hjelp til å fylle ut riktig ut fra din situasjon og hva du svarer.
* Når du har sendt inn søknaden, har du din egen kopi som viser når og hvor søknaden er sendt.
* Arbeidsgiveren din og/eller NAV mottar søknaden med én gang.
* Du har mulighet til å endre søknaden hvis du skulle ha glemt å fylle ut noe eller du har fylt ut noe feil. Da åpner du den søknaden du har sendt og velger at den skal endres.

 Hvis du ikke brukte sykmeldingen og du allerede har levert den, kan du avbryte søknaden når den kommer, eller svare i søknaden at du ble friskmeldt fra den første dagen.

 Hvis du ikke har levert sykmeldingen, og ikke ønsker å bruke den, kan du avbryte den på nav.no.

 Du må fylle ut søknaden om sykepenger selv om den er innenfor de første 16 dagene som arbeidsgiveren din dekker. NAV vet ikke om perioden er innenfor arbeidsgiverperioden før du har fylt ut søknaden.  Kvitteringen viser hvor søknaden er sendt. Du kan også se det ved å åpne søknaden du har sendt.

 Først bør du sjekke at sykmeldingen faktisk er sendt. Dette gjør du ved å finne den aktuelle sykmeldingen på [Ditt sykefravær](https://www.nav.no/nav.no-ressurser/ditt-sykefravaer) på nav.no, og sjekke følgende:

 * Hvis den er merket med «Sendt til arbeidsgiver» betyr det at den er sendt.
* Hvis den ligger under «Nye sykmeldinger» har du ikke behandlet den ennå, og du kan sende den til arbeidsgiveren din.
* Hvis den er merket med «Bekreftet av deg» har du krysset av for at du ikke er arbeidstaker. Hvis dette er feil, kan du gå inn på nytt og velge knappen «Send til arbeidsgiver».
* Hvis den er merket med «Ikke brukt på nett», betyr det at den er gått ut på dato, og du kan ikke lenger bruke sykmeldingen.
* Hvis den er merket med «Avbrutt av deg», betyr det at du har trykket på «Jeg ønsker ikke å bruke denne sykmeldingen». Du kan gjenåpne sykmeldingen i inntil 3 måneder etter at du har avbrutt den.

 Hvis sykmeldingen er sendt, skal arbeidsgiveren din finne den i Altinn. Navnet og organisasjonsnummeret til arbeidsgiveren står på sykmeldingen du sendte fra [Ditt sykefravær](https://www.nav.no/nav.no-ressurser/ditt-sykefravaer) på nav.no. For å se sykmeldingen må arbeidsgiveren din ha tilgang i Altinn. 

 Hvis du ikke får opp valget om å sende sykmeldingen til den arbeidsgiveren du er ansatt hos, henter vi opp arbeidsforholdet fra et register som arbeidsgiveren din melder deg inn i. Gi beskjed til arbeidsgiveren din hvis riktig arbeidsforhold ikke vises. Hvis det er feil i disse opplysningene, må du levere sykmeldingen på papir.

 Hvis det står en annen arbeidsgiver på sykmeldingen enn den arbeidsgiveren du skal sende sykmeldingen til, er det fordi legen din har skrevet inn dette i et fritekstfelt på sykmeldingen. Du kan likevel sende sykmeldingen til de arbeidsgiverne du er registrert som ansatt hos. Disse kommer opp som forslag i den digitale sykmeldingen. Du kan be legen rette opp neste gang du får en sykmelding. Gi gjerne beskjed til arbeidsgiveren din at legen har skrevet feil.

 For å få sendt inn en sykmelding, må arbeidsgiveren din melde deg inn i et register som vi henter opplysninger fra. Si fra til arbeidsgiveren din at du må meldes inn hvis ikke arbeidsgiveren din vises i listen.

 