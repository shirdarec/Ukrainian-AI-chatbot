#Noise-reducing ear plugs
Protects against unpleasant or painful sound when you have reduced tolerance to sound.
Støypropper kan være aktuelt for deg som har nedsatt lydtoleranse på ett eller begge ører.

 Hvis du har lydintoleranse som over tid oppleves som plagsomt eller hindrer livsutfoldelse, bør du oppsøke fastlegen som vil vurdere  å henvise deg til spesialisthelsetjenesten for utredning.

 Det er vanlig å oppleve en viss grad av lydintoleranse. Skjerming for omgivelseslyd eller bruk av hørselvern kan føre til økt sensitivitet og dermed gi økte plager. Bruk av hørselvern ved nedsatt toleranse for lyd skal derfor i de fleste tilfeller unngås.

 I mange tilfeller kan også nedsatt toleranse for lyd behandles.

 NAV innvilger derfor tilskudd til støypropper bare når du har en diagnostisert sykdom eller tilstand hvor det ikke er aktuelt med behandling.

 [Du kan lese mer om vurdering og diagnostisering av lydintoleranse på kunnskapsbanken.net](https://www.kunnskapsbanken.net/horsel/horselstap-og-andre-horselsutfordringer/nedsatt-toleranse-for-lyd/)

 Generelle vilkår:

 * Vanskene må være varige. Det vil si at de har en varighet på over to år.
* Du må være i stand til å benytte støyproppene, og utstyret må være nyttig for deg i utfordringene nedsatt lydtoleranse gir.
* Du må [være medlem av folketrygden](/no/person/flere-tema/arbeid-og-opphold-i-norge/relatert-informasjon/medlemskap-i-folketrygden).

 Støypropper er personlig og innvilges uavhengig av arena. Du tar de med deg der du trenger de, til skole, arbeid, hjem eller fritid. 

 Du kan få tilskudd til formstøpte støypropper med filter. 

 Formstøpte støypropper produseres etter individuelle mål. Kostnader i forbindelse med avstøp til støypropper kan dekkes gjennom frikortordningen på lik linje med andre helsetjenester fra offentlige. Dette inkluderer også konsultasjon og ørerens.

 Dersom du velger å ta avstøpene hos privat klinikk, proppeleverandører eller liknende må du selv dekke kostnadene for avstøp. NAV dekker heller ikke porto og renseutstyr.

 NAV dekker ikke produkter du kan få kjøpt i vanlig handel, du vil derfor ikke få tilskudd til hørselvern eller hodetelefoner med støydemping.

 NAV dekker ikke reiseutgifter i forbindelse med støypropper. Har du reiseutgifter til sykehus og andre tjenester som administreres av helseforetakene, kan du søke reiserefusjon hos pasientreiser.no.

 Dersom du har nedsatt lydtoleranse og dette er dokumentert, kan du søke om tilskudd til formstøpte støypropper fra NAV Hjelpemiddelsentral.

 For mange som lider av nedsatt lydtoleranse er det en reell risiko at overdreven bruk av støypropper kan gjøre plagene verre. Det skal komme frem i søknaden at du er informert om dette, og at du har fått veiledning i bruk av spesialisthelsetjenesten.

 I søknaden må du oppgi om støypropper som er å få kjøpt i vanlig handel er utprøvd, og hvorfor disse ikke er tilstrekkelige. Du må forklare i hvilke situasjoner du skal bruke støyproppene. Dokumentasjon fra spesialist må legges ved søknaden.

 Søknaden må også inneholde et pristilbud på støypropper. Du må søke før proppene bestilles. NAV refunderer som hovedregel ikke utgifter du har hatt før vedtak.

 * Dokumentasjon fra spesialist på at du har lydintoleranse som ikke kan behandles.
* Pristilbud fra leverandør.

 Legen som gir deg diagnosen må gjerne skrive og sende søknaden på dine vegne. Da må du enten skrive under på søknaden eller fullmaktsskjema.

 Hvis du får et positivt vedtak, vil du få vedtaksbrev tilsendt pr post. Vær nøye med å lese hele vedtaksbrevet. 

 Du må selv bestille støyproppene direkte fra øre-nese-hals klinikk, audiograf eller annen leverandør av støypropper, som tar avstøp til støypropper.

 Du må selv legge ut for støyproppene.

 Be om spesifisert kvittering fra leverandør. Kvitteringen bør inneholde ditt navn og pris på støyproppene.

 Dersom avstøp og annet tilbehør til støyproppene er lagt til i prisen bør dette tydelig komme frem på kvitteringen. 

 I vedtaksbrevet du har fått tilsendt får du informasjon om hvordan du går frem når du skal sende inn kvittering.

 Når NAV har mottatt kvitteringen vil du få refundert beløpet som er oppgitt i vedtaksbrevet.

 NAV dekker ikke andre utgifter enn  tilskuddet som er innvilget.

 Utstyr gitt som tilskudd er brukers eiendom. NAV har derfor ikke ansvar for utstyr som er gitt som tilskudd. Eventuelle reklamasjoner, service eller bytte, samt leveringstid og leveringssted er et forhold mellom bruker og forhandler/ leverandør.

 