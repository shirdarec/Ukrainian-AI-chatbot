#Glasses for children
One of several schemes that provide financial support to children and young people under the age of 18 who need glasses.
For å kunne få tilskudd til briller til barn må du

 * trenge briller. Brillestyrken på minst ett glass må være ≥ 1,00D og/eller cylinderstyrke på minst ett glass må være ≥ 1,00D.
* være under 18 år når du bestiller brillene.
* være folkeregistrert i Norge.

 Du kan få støtte til et par briller fra denne brilleordningen per kalenderår.

 Denne brilleordningen gjelder fra 1. august 2022.

 Du kan få tilskudd til å kjøpe de brillene du trenger. Bestillingen må inneholde brilleglass. Tilskuddet kan i tillegg dekke innfatning og brilletilpasning. Tilskuddsbeløpet avhenger av brillestyrken din.

 Du velger selv hvilken brilletype du vil ha, men du kan bare få ett par briller i året. Om brillene koster mer enn det du får i tilskudd, må du betale resten selv.

 Du kan ikke få tilskudd til synsundersøkelse eller kontaktlinser.

 Du kan få tilskudd selv om du har fått briller gjennom de andre støtteordningene våre for briller og linser. Men flere brilleordninger kan ikke kombineres for å betale for samme par briller.

 #### Om brilleabonnement

 Det er noen optikerbutikker som tilbyr abonnement, det vil si leie av briller.

 Du kan ikke kombinere abonnement med støtte fra NAV. Regelverket gir ikke rett til tilskudd til briller som inngår i en slik avtale.  

 Det er brillestyrken din som bestemmer hvor mye du kan få i tilskudd. Kriteriene for innplassering i de ulike satsene står etter beløpene.

 Hvis brillene koster mer enn satsen, må du betale resten selv. Hvis brillene koster mindre enn satsen, får du dekket det brillene koster.

 Dette er en en av flere ordninger for barn som trenger briller. Andre ordninger kan gi rett til et høyere tilskuddsbeløp.

 Den enkleste måten å få støtte til briller for barn og unge, er å bestille brillene hos en optiker. Optikeren vil da søke om støtten for deg, og beløpet trekkes av med én gang. Hvis brillene koster mer enn din sats, må du betale mellomlegget.

 Ved noen tilfeller kan søknaden bli avvist hos optiker. Da kan du sende søknaden til oss for å få saken din vurdert av en av våre saksbehandlere. Slik går du frem om du søker selv.

 Hvis det er forhold som gjør at du ikke kan eller ønsker å kjøpe briller hvor tilskuddet allerede er trukket fra hos optiker, kan du søke om å få refundert din sats fra NAV.

 Les dette før du søker:

 * Brillene må være bestilt hos en optiker
* Du må legge ved brilleseddel fra øyelege eller optiker hvor vi kan se brillestyrken
* Du må legge ved dokumentasjon for bestilling av brille. Dokumentasjonen må inneholde:
	+ Navn på barnet
	+ Bestillingsdato (når brillen er satt i bestilling)
	+ Hva som er bestilt (type glass, type innfatning)
	+ Brillens totale og faktiske kostnad (skal inkludere glass, slip av glass og innfatning inkl. moms, og brilletilpasning).
	+ Hvor brillen er bestilt (butikknavn)
	+ Optikers underskrift.

 NAV kan ikke innvilge søknader hvor kostnaden blir oppgitt som et løpende eller månedlig (del)beløp.

 For å kunne vurdere barnets rett til støtte til briller, må NAV behandle noen personopplysninger om barnet.

 Vi behandler personopplysninger om

 * fødselsnummer
* navn
* alder
* bostedsadresse
* brillestyrke
* tidligere støtte til briller

 Fra optiker får NAV informasjon om barnets fødselsnummer og brillestyrke. Dette trenger vi for å validere navn, alder og om barnet er bosatt på en folkeregistrert adresse. Basert på brillestyrken, regner vi ut hvor mye støtte barnet har rett på. Vi sjekker også at barnet ikke allerede har fått støtte dette året. Vi deler ingen informasjon tilbake til optiker med unntak av hvilken støtte (altså beløpet) barnet har rett på, slik at dette kan trekkes fra brilleprisen i butikken. Optikere får ikke bruke disse opplysningene til noe annet.

 Du kan lese mer om dine rettigheter og hvordan vi behandler dine personopplysninger i personvernerklæringen.

  #### Automatisert saksbehandling

 Når du går til optiker og får rabatt på brillen i butikken, er det fordi det er fattet et vedtak om støtte og hvilken sats barnet skal få. Dette vedtaket fattes gjennom en helautomatisert prosess, basert på at fakta om barnet prøves mot vilkårene for støtten. Det betyr at det ikke er noen saksbehandler som ser på saken.

 NAV har en enkel ordning som gjør at tilskuddet kan utbetales til optikeren. Du slipper å søke til NAV og kan få tilskuddet trukket fra på regningen hos optikeren din når du bestiller og betaler brillene. Det betyr at du kjøper brillene hos en optiker, og bare betaler din egenandel hvis brillene koster mer enn satsen. Beløpet NAV dekker, vil NAV utbetale til optikeren.

 Om du selv har sendt inn søknad om tilskuddet, utbetales pengene til personen som sendte søknaden.

 Ordningen dekker ikke reparasjon av brillene. Du må selv velge om du vil forsikre brillene dine.

Du vil ikke få nye briller samme år, selv om brillene du har fått støtte til blir ødelagt.

